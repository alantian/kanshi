第1筆
　　　　帝京篇十首（并序）　太宗皇帝
　　予以萬幾之暇，游息藝文，觀列代之皇王，考當時之行事，軒昊舜禹
　　之上，信無間然矣，至於秦皇周穆，漢武魏明，峻宇雕牆，窮侈極麗
　　，征稅殫於宇宙，轍跡遍於天下，九州無以稱其求，江海不能贍其欲
　　，覆亡顛沛，不亦宜乎。予追蹤百王之末，馳心千載之下。慷慨懷古
　　，想彼哲人。庶以堯舜之風，蕩秦漢之弊，用咸英之曲，變爛熳之音
　　，求之人情，不為難矣。故觀文教於六經，閱武功於七德。臺榭取其
　　避燥溼，金石尚其諧神人。皆節之於中和，不係之於淫放，故溝洫可
　　悅，何必江海之濱乎。麟閣可玩，何必兩（一作山）陵之間乎。忠良
　　可接，何必海上神仙乎。豐鎬可遊，何必瑤池之上乎。釋實求華，以
　　人從欲，亂於大道，君子恥之，故述帝京篇以明雅志云爾。
秦川雄帝宅，函谷壯皇居。綺殿千尋起，離宮百雉餘。
連甍遙接漢，飛觀迥凌虛。雲日隱層闕，風煙出綺疏。
[1]
巖廊罷機務，崇文聊駐輦。玉匣啟龍圖，金繩披鳳（一作鳥）篆。
韋編斷仍（一作方）續，縹帙舒還卷。對此乃淹留（一作忘憂），欹案觀墳典。

移步出詞林，停輿欣武（一作載）宴。琱弓寫明月，駿馬疑流電。
驚雁落虛弦，啼猿悲急箭。閱賞誠多美，於茲乃忘倦。

鳴笳臨樂館，眺聽歡芳節。急管韻朱絃，清（一作長）歌凝白雪。
彩鳳肅來儀（一作下），玄鶴紛成列。去茲鄭衛聲，雅音方可悅。

芳辰追（一作開）逸趣，禁苑信多奇。橋形通漢上，峰勢接雲危。
煙霞交隱映，花鳥自參差。何如肆轍跡，萬里賞瑤池。

飛蓋去芳園，蘭橈遊翠渚。萍（一作梁）間日彩亂，荷處香風舉。
桂楫滿中川，弦歌振長嶼。豈必（一作獨）汾河曲，方為歡宴所。

落日雙闕昏，回輿九重暮。長煙散（一作引）初碧，皎月澄輕素。
搴幌玩琴書，開軒引雲霧。斜（一作銀）漢耿層閣，清風搖玉樹。

歡樂難再逢，芳辰良可惜。玉酒泛雲罍，蘭殽陳綺席。
千鍾合堯禹，百獸諧金石。得志重寸陰，忘懷輕尺璧。

建章歡賞夕，二八盡妖妍。羅綺昭陽殿，芬芳玳瑁筵。
珮移星正動，扇掩月初圓。無勞上懸圃，即此對神仙。

以茲遊觀極，悠然獨長想。披卷（一作襟）覽前蹤，撫躬尋既往。
望古茅茨約，瞻今蘭殿廣。人（一作入）道惡（一作慮）[2]高危，虛心戒盈蕩。
奉天竭誠敬，臨民思惠養。納善察忠諫，明科慎刑賞。
六五誠難繼，四三非易仰。廣待淳化敷，方嗣云亭響。

[頁]卷,冊....[3]1,1
第2筆
　　　　飲馬長城窟行　太宗皇帝
塞外悲風切，交河冰已結。瀚海百重波，陰山千里雪。
迥戍危烽火，層巒引高節。悠悠卷旆旌，飲馬出長城。
寒沙連騎跡，朔吹斷邊聲。胡塵清玉塞，羌笛韻金鉦。
絕漠干戈戢，車徒振原隰。都尉反龍堆，將軍旋馬邑。
揚麾氛霧靜，紀石功名立。荒裔一戎衣，靈（一作雲）臺凱歌入。
[頁]卷,冊....[3]1,1
第3筆
　　　　執契靜三邊　太宗皇帝
執契靜三邊，持衡臨萬姓。玉彩輝關燭，金華流日鏡。
無為宇宙清，有美璇璣正。皎佩星連景。飄衣雲結慶。
戢武（一作戈）耀七德，昇文輝九功。煙波澄舊碧，塵火息前紅。
霜野韜蓮劍，關城罷月弓。錢綴榆天合，新城柳塞空。
花銷蔥嶺雪，縠盡流沙霧。秋駕轉兢懷，春冰彌軫慮。
書絕龍庭羽，烽休鳳穴戍。衣宵寢二難，食旰餐三懼。
翦暴興先廢，除兇存昔亡。圓蓋歸天壤（一作壞），方輿入地荒。
孔海池京邑，雙河沼帝鄉。循（一作修）躬思勵己，撫俗愧時康。
元首佇鹽梅，股肱惟輔弼。羽賢崆嶺四，翼聖襄城七。
澆俗庶反淳，替文聊就質。已知隆至道，共歡區宇一。
[頁]卷,冊....[3]1,1
第4筆
　　　　正日臨朝　太宗皇帝
條風開獻節，灰律動初陽。百蠻奉遐賮，萬國朝未央。
雖無舜禹跡，幸欣天地康。車軌同八表，書文混四方。
赫奕儼冠蓋，紛綸盛服章。羽旄飛馳道，鐘鼓震巖（一作修）廊。
組練輝霞色，霜戟耀（一作照）朝光。晨宵懷至[3]理，終愧撫遐荒。
[頁]卷,冊....[4]1,1
第5筆
　　　　幸武功慶善宮　太宗皇帝
　　樂府詩題作唐功成慶善樂舞辭，一曰九功舞，殿庭朝會所奏文舞也。
　　新唐書禮樂志曰：太宗生於武功之慶善宮。貞觀六年，幸之。宴從臣
　　，賞賜閭里。同漢沛宛，帝歡甚。賦詩，呂才被之管弦。名曰功成慶
　　善樂，以童兒六十四人。冠進德冠，紫袴褶。長袖漆髻，屣履而舞。
　　舊書樂志曰：慶善樂，太宗所造也。名九功之舞，舞蹈安徐，以象文
　　德洽而天下安樂也。冬正享燕及國有大慶，與七德舞偕奏於庭。
壽丘惟舊跡，酆邑乃前基。粵予承累聖，懸弧亦在茲。
弱齡逢運改，提劍鬱匡時。指麾八荒定，懷柔萬國夷。
梯山咸（一作盛）入款，駕海亦來思。單于陪武帳，日逐衛文㮰。
端扆朝四岳，無為任百司。霜節明秋景，輕冰結水湄。
芸黃遍原隰，禾穎積京畿（一作坻）。共樂還鄉（一作譙）宴，歡比大風詩。
[頁]卷,冊....[4]1,1
第6筆
　　　　重幸武功　太宗皇帝
代馬依朔吹，驚禽愁昔叢。況茲承眷（一作睿）德，懷舊感深衷。
積善忻餘慶，暢武悅成（一作閱神）功。垂衣天下治，端拱車書同。
白水巡前跡，丹陵幸舊宮。列筵歡故老，高宴聚新豐。
駐蹕撫田畯，回輿訪牧童。瑞（一作王）氣縈丹闕，祥煙散碧空。
孤嶼含霜白，遙山帶日紅。於焉歡擊筑，聊以詠南風。
[頁]卷,冊....[4]1,1
第7筆
　　　　經破薛舉戰地（義寧元年，擊舉於扶風，敗之。）　太宗皇帝
昔年懷壯氣，提戈初仗節。心隨朗日高，志與（一作比）秋霜潔。
移鋒驚電起，轉戰長河決。營碎落星沈，陣卷橫雲裂。
一揮氛沴靜，再舉鯨鯢滅。於茲俯舊原，屬目駐華軒。
沈沙無故跡，減灶有殘痕。浪霞穿水淨，峰霧抱（一作拖）蓮昏。
世途亟流易，人事殊今昔。長想眺前蹤，撫躬聊自適。
[頁]卷,冊....[4]1,1
第8筆
　　　　過舊宅二首　太宗皇帝
新豐停翠輦，譙邑駐鳴笳。園荒一徑斷，苔古（一作臺平）半階斜。
前池消舊水，昔樹發今花。一朝辭此（一作北）地，四海遂為（一作成）家。

金輿巡白水，玉輦駐新豐。紐落藤披架，花殘菊破叢。
葉鋪（一作鋪庭）荒草蔓，流竭半池空。紉珮蘭凋（一作生）徑，舒圭葉翦桐。
昔地一蕃內，今宅九圍中。架海波澄鏡，韜戈器反農。
八表文同軌，無勞歌大風。

[頁]卷,冊....[5]1,1
第9筆
　　　　還陝述懷　太宗皇帝
慨然撫長劍，濟世豈邀名。星旂紛電舉，日羽肅天行。
遍野屯萬騎，臨原駐五營。登山麾武節，背水縱神兵。
在昔戎戈動，今來宇宙平。
[頁]卷,冊....[5]1,1
第10筆
　　　　入潼關　太宗皇帝
崤函稱地險，襟帶壯兩京。霜峰直臨道，冰河曲繞城。
古木參差影，寒猿斷續聲。冠蓋往來合，風塵朝夕驚。
高談先馬度，偽曉預雞鳴。棄繻懷遠志，封泥負壯情。
別（一作向）有真人氣，安知名不名。
[頁]卷,冊....[5]1,1
第11筆
　　　　於北平作　太宗皇帝
翠野駐戎軒，盧龍轉征旆。遙山麗如綺，長流縈似帶。
海氣百重樓，巖松千丈蓋（一作三尺大）。茲焉可遊賞，何必襄城外。
[頁]卷,冊....[5]1,1
第12筆
　　　　遼城望月　太宗皇帝
玄兔月初明，澄輝照遼碣。映雲光暫隱，隔樹花如綴。
魄滿桂枝圓，輪虧鏡彩缺。臨城卻影散，帶暈重圍[5]結。
駐蹕俯九都，停（一作佇）觀妖氛滅。
[頁]卷,冊....[6]1,1
第13筆
　　　　春日登陝州城樓俯眺原野迴丹（一作回舟）碧綴煙霞密翠斑紅芳菲花柳即目川岫聊以命篇　太宗皇帝
碧原開霧隰，綺嶺峻霞城。煙峰高下翠，日浪淺深明。
斑紅妝蕊樹，圓青壓溜荊。跡巖勞傅想，窺野訪莘情（一作清）。
巨川何以濟，舟楫佇時英。
[頁]卷,冊....[6]1,1
第14筆
　　　　春日玄武門宴群臣　太宗皇帝
韶光開令序，淑氣動芳年。駐輦華林側，高宴柏梁前。
紫庭文珮（一作樹）滿，丹墀袞紱連。九夷簉瑤席，五狄列瓊筵。
娛賓歌湛露，廣樂奏鈞天。清（一作盈）尊浮綠醑，雅曲韻朱弦。
粵余君（一作臨）萬國，還慚撫（一作俯）八埏。庶幾保貞固，虛己厲求賢。
[頁]卷,冊....[6]1,1
第15筆
　　　　登三臺言志　太宗皇帝
未央初壯漢，阿房昔侈秦。在危猶騁麗，居奢遂役人。
豈如家四海，日宇罄（一作整）朝倫（一作輪）。扇天裁戶舊，砌地翦基新。
引月擎（一作繁）宵桂，飄雲逼曙鱗。露除光炫玉，霜闕映雕銀。
舞接花梁燕，歌迎鳥路塵。鏡池波太液，莊苑麗宜春。
作異甘泉日，停非路寢辰。念勞慚逸己，居曠返勞神。
所欣成大廈，宏材佇（一作寵臨停）渭濱。
[頁]卷,冊....[6]1,1
第16筆
　　　　出獵　太宗皇帝
楚王雲夢澤，漢帝長楊宮。豈若因農暇，閱武出轘嵩。
三驅陳銳卒，七萃列材雄。寒野霜氛（一作氣）白，平原[6]燒火紅。
琱戈夏服箭，羽騎綠沈弓。怖獸潛幽壑，驚禽散翠空。
長煙晦落景，灌木振（一作偃）嚴風。所為除民瘼，非是悅林叢。
[頁]卷,冊....[7]1,1
第17筆
　　　　冬狩　太宗皇帝
烈烈寒風起，慘慘飛雲浮。霜濃凝廣隰，冰厚結清流。
金鞍移上苑，玉勒騁平疇。旌旗四望合，罝羅一面求。
楚踣爭兕（一作麑）殪，秦亡角（一作解）鹿愁。獸忙投密樹，鴻驚起礫洲。
騎斂原塵靜，戈迴嶺日收。心非（一作悲）洛汭逸，意在渭濱游。
禽荒非所樂，撫轡更招憂。
[頁]卷,冊....[7]1,1
第18筆
　　　　春日望海　太宗皇帝
披襟眺滄海，憑軾玩春芳。積流橫地紀（一作軸），疏派引天潢。
仙氣凝三嶺，和風扇（一作散）八荒。拂潮（一作曉）雲布色，穿浪日舒光。
照岸花分彩，迷雲雁斷行。懷卑運深廣，持滿守靈長。
有形非易測，無源詎可量。洪濤經變野，翠島屢成桑。
之罘思漢帝，碣石想秦皇。霓裳非本意，端拱且圖王。
[頁]卷,冊....[7]1,1
第19筆
　　　　臨洛水　太宗皇帝
春蒐馳（一作騁）駿骨，總轡俯長河。霞處流縈（一作雲）錦，風前瀁卷羅。
水花（一作光）翻照樹，堤蘭倒插波。豈必汾陰曲，秋雲發棹歌。
[頁]卷,冊....[7]1,1
第20筆
　　　　望終南山　太宗皇帝
重巒俯渭水，碧嶂插遙天。出紅扶嶺日，入翠貯巖煙。
疊松朝若夜，複岫闕疑全。對此恬千慮，無勞訪九仙。
[頁]卷,冊....[7]1,1
第21筆
　　　　元日[7]　太宗皇帝
高軒曖春色，邃閣媚朝光。彤庭飛綵旆（一作眊），翠幌曜明璫。
恭己臨四極，垂衣馭八荒。霜戟列丹陛，絲竹韻長廊。
穆矣熏風茂，康哉帝道昌。繼文遵後軌，循古鑒前王。
草秀故春色，梅豔昔年妝。巨川思欲濟，終以寄舟航。
[頁]卷,冊....[8]1,1
第22筆
　　　　初春登樓即目觀作述懷　太宗皇帝
憑軒俯蘭閣，眺矚散靈襟。綺峰含翠霧，照日蕊紅林。
鏤丹霞錦（一作鋪）岫，殘素雪斑岑。拂浪堤垂柳，嬌花鳥續吟。
連甍豈一拱，眾幹如千尋。明非獨材力，終藉棟梁深。
彌懷矜樂志，更懼戒盈心。愧制勞居逸，方規十產金。
[頁]卷,冊....[8]1,1
第23筆
　　　　首春　太宗皇帝
寒隨窮律變，春逐鳥聲開。初風飄帶柳，晚（一作曉）雪間花梅。
碧林青舊竹，綠沼翠新苔。芝田初雁去，綺樹巧（一作未）鶯來。
[頁]卷,冊....[8]1,1
第24筆
　　　　初晴落景　太宗皇帝
晚霞聊自怡，初晴彌可喜。日晃（一作光）百花色，風動千林翠。
池魚躍不同，園鳥聲還異。寄言博通者，知予物外志。
[頁]卷,冊....[8]1,1
第25筆
　　　　初夏　太宗皇帝
一朝春（一作初）夏改，隔夜鳥花遷。陰陽深淺葉，曉夕重輕煙。
哢鶯猶響殿，橫絲正網天。珮高蘭影接，綬細草紋連。
碧鱗驚棹側，玄燕舞檐前。何必汾陽處，始復有山泉。
[頁]卷,冊....[8]1,1
第26筆
　　　　度秋　太宗皇帝
夏律昨留灰，秋箭今移晷。峨嵋岫初出，洞庭波漸起。
桂白發幽巖，菊黃開灞涘。運流方可歎，含毫屬微理。
[頁]卷,冊....[9]1,1
第27筆
　　　　儀鸞殿早秋　太宗皇帝
寒驚薊門葉，秋發小山枝。松陰背日轉，竹影避風移。
提壺菊花岸，高興芙蓉池。欲知涼氣早，巢空燕不窺。
[頁]卷,冊....[9]1,1
第28筆
　　　　秋日即目（英華作秋日即事）　太宗皇帝
爽氣浮丹闕，秋光澹紫宮。衣碎荷疏影，花明菊點叢。
袍輕低草露，蓋側舞松風。散岫飄雲葉，迷路飛煙鴻。
砌冷蘭凋佩，閨寒樹隕桐。別鶴棲琴裏，離猿啼峽中。
落野飛星箭，弦虛半月弓。芳菲夕霧起，暮色滿房櫳。
[頁]卷,冊....[9]1,1
第29筆
　　　　山閣晚秋　太宗皇帝
山亭秋色滿，巖牖涼風度。疏蘭尚染煙，殘菊猶承露。
古石衣新苔，新巢封古樹。歷覽情無極，咫尺（一作只畏）輪光暮。
[頁]卷,冊....[9]1,1
第30筆
　　　　秋暮言志　太宗皇帝
朝光浮燒野，霜華淨碧空。結浪冰初鏡，在逕菊方叢。
約嶺煙深翠，分旗霞散紅。抽思滋泉側，飛想傅巖中。
已獲千箱慶，何以繼熏風。
[頁]卷,冊....[9]1,1
第32筆
　　　　秋日斅庾信體（出淳化閣帖）　太宗皇帝
嶺銜宵月桂，珠穿曉露叢。蟬啼覺樹冷，螢火不溫風。
花生圓菊蕊，荷盡戲魚通。晨浦鳴飛雁，夕渚集栖鴻。
颯颯高天吹，氛澄下熾空。
[頁]卷,冊....[10]1,1
第33筆
　　　　賦尚書　太宗皇帝
崇文時駐步，東觀還停輦。輟膳玩三墳，暉（本作輝，初學記作留）燈披五典（一作日昃玩百篇，臨燈披五典）。
寒心睹肉林，飛魄看沈湎。（一作夏康既逸豫，商辛亦流湎）縱情昏主多，克己明君鮮。
滅身資累惡，成名由積善。既承百王末（一作來），戰兢隨歲轉。
[頁]卷,冊....[10]1,1
第34筆
　　　　詠司馬彪續漢志　太宗皇帝
二儀初創（一作搆）象，三才乃分位。非惟樹司牧，固亦垂文字。
綿代更膺期，芳圖無輟記。炎漢承君道，英謨纂神器。
潛龍既可躍，逵（一作術，或作株，或作罝）兔奚難致。前史殫妙詞，後昆沈雅思。
書言揚盛跡，補闕興洪志。川谷猶舊途，郡國開新意。
梅山未覺朽，穀水誰云異。車服隨名表，文物因時置。
鳳戟翼康衢，鑾輿（一作衡）總柔轡。清濁必能澄，洪纖幸無棄。
觀儀不失序，遵禮方由事。政宣竹律和，時平玉條備。
文囿雕奇[10]彩，藝門蘊深致。雲飛星共流，風揚月兼（一作徐）至。
類禋遵令典，壇壝資良地。五勝竟無違，百司誠有庇。
粵予承暇景，談叢引泉（一作眾）祕。討論窮義府，看覈披經笥。
大辨良難仰，小學終先匱。聞道諒知榮，含毫孰忘愧。
[頁]卷,冊....[11]1,1
第35筆
　　　　詠風　太宗皇帝
蕭條起關塞，搖颺下蓬瀛。拂林花亂彩，響谷鳥分聲。
披雲羅影散，泛水織文生。勞歌大風曲，威加四海清。
[頁]卷,冊....[11]1,1
第36筆
　　　　詠雨　太宗皇帝
罩雲飄遠岫，噴雨泛長河。低飛昏嶺腹，斜足灑巖阿。
泫叢珠締葉，起溜鏡圖（一作圓）波。濛柳添絲密，含吹織空羅。
[頁]卷,冊....[11]1,1
第37筆
　　　　詠雪　太宗皇帝
潔野凝晨曜，裝墀帶夕暉。集條分樹玉，拂浪影泉璣。
色灑妝臺粉，花飄綺席衣。入扇縈離（一作虛）匣，點素皎殘機。
[頁]卷,冊....[11]1,1
第38筆
　　　　賦得夏首啟節　太宗皇帝
北闕三春晚，南榮九夏初。黃鶯弄漸變，翠林花落餘。
瀑流還響谷（一作石），猿啼自應虛。早荷向心卷，長楊就影舒。
此時歡不極，調軫坐相於。
[頁]卷,冊....[11]1,1
第39筆
　　　　賦得白日半（一作傍）西山[11]　太宗皇帝
紅輪不暫駐，烏飛豈復停。岑霞漸漸落，溪陰寸寸生。
藿葉隨光轉，葵心逐照傾。晚煙含樹色，棲鳥雜流聲。
[頁]卷,冊....[12]1,1
第40筆
　　　　置酒坐飛閣　太宗皇帝
高軒臨碧渚，飛檐迥架空。餘花攢鏤（一作漏）檻，殘柳散雕櫳（一作宮）。
岸菊初含蕊，園梨始帶紅。莫（一作卻）慮崑山暗，還（一作不）共盡（一作酒）杯中。
[頁]卷,冊....[12]1,1
第41筆
　　　　采芙蓉　太宗皇帝
結伴戲方（一作芳）塘，攜手上雕航。船移分細浪，風散動浮香。
遊鶯無定曲，驚鳧有亂行。蓮稀釧聲斷，水廣棹歌長。
棲鳥還密樹，泛流歸建章。
[頁]卷,冊....[12]1,1
第42筆
　　　　賦得櫻桃（春字韻）　太宗皇帝
華林滿芳景，洛陽遍陽（一作偏宜）春。朱顏含遠日，翠色影長津。
喬柯囀嬌鳥，低枝映美人。昔作園中實，今來（一作為）席上珍。
[頁]卷,冊....[12]1,1
第43筆
　　　　賦得李　太宗皇帝
玉衡流桂圃，成蹊正可尋。鶯啼密（一作綠）葉外，蝶戲脆（一作晚）花心。
麗景光朝彩，輕霞（一作煙）散夕陰。暫顧暉（一作奎）章側，還(一作遠）眺靈山林。
[頁]卷,冊....[12]1,1
第44筆
　　　　賦得浮橋　太宗皇帝
岸曲非千里，橋斜異七星。暫低逢輦度，還高值（一作逐）浪驚。
水搖文鷁動，纜轉錦花縈。遠近隨輪影，輕重[12]應人行。
[頁]卷,冊....[13]1,1
第45筆
　　　　謁并州大興國寺詩　太宗皇帝
回鑾遊福地，極目玩芳晨。梵鐘交二響，法日轉雙輪。
寶剎遙承露，天花近足春。未佩蘭猶小，無絲柳尚新。
圓光低月殿，碎影亂風筠。對此留餘想，超然離俗塵。
[頁]卷,冊....[13]1,1
第46筆
　　　　詠興國寺佛殿前幡　太宗皇帝
拂霞疑電落，騰虛狀寫虹。屈伸煙霧裏，低舉白雲中。
紛披乍依迥，掣曳或隨風。念茲輕薄質，無翅強搖空。
[頁]卷,冊....[13]1,1
第47筆
　　　　望送魏徵葬　太宗皇帝
閶闔總金鞍，上林移玉輦。野郊愴新別，河橋非舊餞。
慘日映峰沈，愁雲隨蓋轉。哀笳時斷續，悲旌乍舒卷。
望望情何極，浪浪淚空泫。無復昔時人，芳春共誰遣。
[頁]卷,冊....[13]1,1
第48筆
　　　　傷遼東戰亡　太宗皇帝
鑿門初奉律，仗戰始臨戎。振鱗方躍浪，騁翼正凌風。
未展六奇術，先虧一簣功。防身豈乏智，殉命有餘忠。
[頁]卷,冊....[13]1,1
第49筆
　　　　月晦　太宗皇帝
晦魄移中律，凝暄起麗城。罩雲朝蓋上，穿露曉珠呈。
笑樹花分色，啼枝鳥合聲。披襟歡（一作還）眺望，極目暢春情。
[頁]卷,冊....[13]1,1
第50筆
　　　　秋日（一作夜）翠微宮　太宗皇帝
秋日凝翠（一作紫）嶺，涼吹肅離宮。荷疏一蓋缺，樹冷半帷空。
側陣移鴻影，圓花釘菊叢。攄懷俗塵外，高眺白雲中。
[頁]卷,冊....[14]1,1
第51筆
　　　　初秋夜坐　太宗皇帝
斜廊連綺閣，初月照宵幃。塞冷鴻飛疾，園秋蟬噪遲。
露結林疏葉，寒輕菊吐滋。愁心逢此節，長歎獨含悲。
[頁]卷,冊....[14]1,1
第52筆
　　　　秋日二首　太宗皇帝
菊散金風起，荷疏玉露圓。將秋數行雁，離夏幾林蟬。
雲凝愁半嶺，霞碎纈高天。還似成都望，直見峨（一作蛾）眉前。

爽氣澄蘭沼，秋風動桂林。露凝千片玉，菊散一叢金。
日岫高低影，雲空點綴陰。蓬瀛不可望，泉石且娛心。

[頁]卷,冊....[14]1,1
第53筆
　　　　冬宵各為四韻　太宗皇帝
雕（一作彤）宮靜龍漏，綺閣宴公侯。珠簾燭燄動，繡柱月光浮。
雲（一作塵）起將歌發，風停與管遒。瑣除（一作池）任多士，端扆竟何憂。
[頁]卷,冊....[14]1,1
第54筆
　　　　冬日臨昆明池　太宗皇帝
石鯨分玉溜，劫燼隱平沙。柳影冰無葉，梅心凍有花。
寒野凝朝霧，霜天散夕霞。歡情猶未極，落景遽西[14]斜。
[頁]卷,冊....[15]1,1
第55筆
　　　　望雪　太宗皇帝
凍雲宵遍嶺，素雪曉凝華。入牖千重碎，迎風一半斜。
不妝空散粉，無樹獨飄花。縈空慚夕照，破彩謝晨霞。
[頁]卷,冊....[15]1,1
第56筆
　　　　守歲（一作董思恭詩）　太宗皇帝
暮景斜芳殿，年華麗綺宮。寒辭去冬雪，暖帶入春風。
階馥舒梅素，盤花卷燭（一作卷燭花）紅。共歡新故歲，迎送一宵中。
[頁]卷,冊....[15]1,1
第57筆
　　　　除夜（一作董思恭詩）　太宗皇帝
歲陰窮暮紀，獻節啟新芳。冬盡今宵促，年開明日長。
冰消出鏡水，梅散入風香。對此歡終宴，傾壺待曙光。
[頁]卷,冊....[15]1,1
第58筆
　　　　詠雨　太宗皇帝
和氣（一作風）吹綠野，梅雨灑芳田。新（一作細）流添舊澗，宿霧足朝煙。
雁溼行無次，花霑色更鮮。對此欣登歲，披襟弄五弦。
[頁]卷,冊....[15]1,1
第59筆
　　　　賦得含峰雲　太宗皇帝
翠樓含曉霧，蓮峰帶晚雲。玉葉依巖聚，金枝觸石分。
橫天結陣影，逐吹起羅文。非復陽臺下，空將惑楚君。
[頁]卷,冊....[15]1,1
第60筆
　　　　三層閣上置音聲　太宗皇帝
綺筵移暮景，紫閣引宵煙。隔棟歌塵合，分階舞影連。
聲流三處管，響亂（一作匝）一重絃。不似秦樓上，吹簫空學仙。
[頁]卷,冊....[16]1,1
第61筆
　　　　遠山澄碧霧　太宗皇帝
殘雲收翠嶺，夕霧結長空。帶岫凝全碧，障霞隱半紅。
髣髴分初月，飄颻度曉風。還因三里處，冠蓋遠相通。
[頁]卷,冊....[16]1,1
第62筆
　　　　賦得花庭霧　太宗皇帝
蘭氣已熏宮，新蕊半妝叢。色含輕重霧，香引去來風。
拂樹濃舒碧，縈花薄蔽紅。還當雜行雨，髣髴隱遙空。
[頁]卷,冊....[16]1,1
第63筆
　　　　春池柳　太宗皇帝
年柳變池臺，隋堤曲直回。逐浪絲（一作分）陰去，迎風帶影來。
疏黃一鳥弄，半翠幾眉開。縈雪臨春岸，參差間早梅。
[頁]卷,冊....[16]1,1
第64筆
　　　　芳蘭　太宗皇帝
春暉開紫（一作禁）苑，淑景媚蘭場。映庭含淺色，凝露泫浮光。
日麗參差影，風傳（一作和）輕重香。會須君子折，佩裏作芬芳。
[頁]卷,冊....[16]1,1
第65筆
　　　　詠桃（一作董思恭詩）　太宗皇帝[16]
禁苑春暉（一作光）麗，花蹊綺（一作幾）樹妝。綴條深淺色，點露參差光。
向日分千笑，迎風共一香。如何仙嶺側，獨秀隱遙芳。
[頁]卷,冊....[17]1,1
第66筆
　　　　賦簾　太宗皇帝
參差垂玉闕，舒卷映蘭宮。珠光（一作花）搖素月，竹影亂清風。
彩散銀鉤上，文斜桂戶中。惟當雜羅綺，相與（一作為）媚房櫳。
[頁]卷,冊....[17]1,1
第67筆
　　　　詠烏代陳師道　太宗皇帝
凌晨麗城去，薄暮上林棲。辭枝枝暫起，停樹樹還低。
向日終難託，迎風詎肯迷。只待纖纖手，曲裏作宵啼。
[頁]卷,冊....[17]1,1
第68筆
　　　　詠飲馬　太宗皇帝
駿骨飲長涇，奔流灑絡纓。細紋連噴聚，亂荇繞蹄縈。
水光鞍上側，馬影溜中橫。翻似天池裏，騰波龍種生。
[頁]卷,冊....[17]1,1
第69筆
　　　　賦得殘菊　太宗皇帝
階蘭凝曙霜，岸菊照晨光。露濃晞晚（一作曉）笑，風勁淺（一作搖）殘香。
細葉凋輕翠，圓花飛碎黃。還持（一作將）今歲色，復結後年芳。
[頁]卷,冊....[17]1,1
第70筆
　　　　賦秋日懸清光賜房玄齡　太宗皇帝
秋露凝高掌，朝光上翠微。參差麗雙闕，照耀滿重闈。
仙馭隨輪轉，靈烏帶影飛。臨（一作照）波無定彩，入隙[17]有圓（一作光）暉。
還當葵藿志，傾葉自相依。
[頁]卷,冊....[18]1,1
第71筆
　　　　琵琶（紀事作董思恭詩）　太宗皇帝
半月無雙影，全（一作金）花有四時。摧藏千里態，掩抑幾重悲。
促節縈紅袖，清音滿翠帷。駛彈風響急，緩曲釧聲遲。
空餘關隴恨，因此代相思。
[頁]卷,冊....[18]1,1
第72筆
　　　　宴中山　太宗皇帝
驅馬出遼陽，萬里轉旂常。對敵六奇舉，臨戎八陣張。
斬鯨澄碧海，卷霧掃扶桑。昔去蘭縈翠，今來桂染芳。
雲芝浮碎葉，冰鏡上朝光。回首長安道，方歡宴柏梁。
[頁]卷,冊....[18]1,1
第73筆
　　　　餞中書侍郎來濟（一作宋之問詩，非。）　太宗皇帝
曖曖去塵昏灞岸，飛飛輕蓋指河梁。雲峰衣結千重葉，雪岫花開幾樹妝（一作芳）。
深悲黃（一作白）鶴孤舟遠，獨歎青山別路長。聊將分袂霑巾淚，還用持添離席觴。
[頁]卷,冊....[18]1,1
第74筆
　　　　於太原召侍臣賜宴守歲　太宗皇帝
四時運灰琯，一夕變冬春。送寒餘雪盡，迎歲早梅新。
[頁]卷,冊....[18]1,1
第75筆
　　　　詠燭二首　太宗皇帝
燄聽（一作折，或作畏）風來動，花開不待春。鎮下千行淚，非是為思人。

九龍蟠燄動，四照逐花生。即此流高殿，堪持待（一作代）月明。

[頁]卷,冊....[18]1,1
第76筆
　　　　詠弓（紀事作董思恭詩）[18]　太宗皇帝
上弦明月半，激箭流星遠。落雁帶書驚，啼猿映枝轉。
[頁]卷,冊....[19]1,1
第77筆
　　　　賦得早雁出雲鳴　太宗皇帝
初秋玉露清，早雁出（一作生）空鳴（一作出雲鳴）。隔雲時亂影，因風乍含（一作合）聲。
[頁]卷,冊....[19]1,1
第78筆
　　　　賦得臨池柳　太宗皇帝
岸曲絲陰聚，波移帶影疏。還將眉裏翠，來就鏡中舒。
[頁]卷,冊....[19]1,1
第79筆
　　　　賦得臨池竹　太宗皇帝
貞條障曲砌，翠葉貫（一作負）寒霜。拂牖分龍影，臨池待鳳翔。
[頁]卷,冊....[19]1,1
第80筆
　　　　賦得弱柳鳴秋蟬　太宗皇帝
散影玉階柳，含翠隱鳴蟬。微形藏葉裏，亂響出（一作生）風前。
[頁]卷,冊....[19]1,1
第81筆
　　　　探得李（一作詠李，紀事作董思恭詩。）　太宗皇帝
盤根直（一作植）盈（一作瀛）渚，交幹橫倚天。舒華光四海，卷葉蔭三川。
[頁]卷,冊....[19]1,1
第82筆
　　　　詠小山　太宗皇帝
近谷交縈蕊，遙峰對出蓮。徑細無全磴，松小未含煙。
[頁]卷,冊....[19]1,1
第83筆
　　　　賜蕭瑀　太宗皇帝
疾風知勁草，板蕩識（一作昏日辨）誠臣。勇夫安（一作寧）識義，智者必懷仁。
[頁]卷,冊....[19]1,1
第84筆
　　　　賜房玄齡[19]　太宗皇帝
太液仙舟迥，西園隱上才。未曉征車度，雞鳴關早開。
[頁]卷,冊....[20]1,1
第85筆
　　　　遼東山夜臨秋　太宗皇帝
煙生遙岸隱，月落半崖陰。連山驚鳥亂，隔岫斷猿吟。
[頁]卷,冊....[20]1,1
第86筆
　　　　賜魏徵詩（魏徵善治酒，有名曰醽醁、曰翠濤，世所未有。太宗賜詩曰。）　太宗皇帝
醽醁勝蘭生，翠濤過玉䪥。千日醉不醒，十年味不敗。（蘭生，漢武帝百味旨酒，玉䪥，隋煬帝酒名也。）
[頁]卷,冊....[20]1,1
第87筆
　　　　兩儀殿賦柏梁體（兩京記：貞觀五年，太宗破突厥，宴突利可汗於兩儀殿，賦七言詩柏梁體。）　太宗皇帝
絕域降附天下平（帝），八表無事悅聖情（淮安王）。雲披霧斂天地明（長孫無忌），登封日觀禪云亭（房玄齡）。
太常具禮方告成（蕭瑀）。
[頁]卷,冊....[20]1,1
第88筆
　　　　句　太宗皇帝
雪恥酬百王，除兇報千古。（本紀云：貞觀二十年秋，帝幸靈州，破薛延陀。時鐵勒諸部遣使相繼入貢，請置吏。北荒悉平，帝為五言詩，勒石於靈州，以序其事。今止存此。）
昔乘匹馬去，今驅萬乘來。（題河中府逍遙樓。○江鄰幾〔雜〕志。）
近日毛雖暖，聞弦心已驚。（詠烏。○海錄碎事。）
（玉海云：帝賜褚亮詩，有隔闊相思之句，今無考。又翰府名談云：唐莊宗嘗引太宗詩句，待佘心肯日，是汝命通時。似又出後人附會，非帝詩也。姑記諸此。）
[頁]卷,冊....[20]1,1