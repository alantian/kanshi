第1筆
　　　　慶雲章　陳子昂
崑崙元氣，實生慶雲。大人作矣，五色氤（一作氛）氳。
昔在帝媯，南風既薰。叢芳爛熳，郁郁紛紛。
曠矣千祀，慶雲來止。玉葉金柯，祚我天子。
非我天子，慶雲誰昌。非我聖母，慶雲誰光。
慶雲光矣，周道昌矣。九萬八千，天授皇年。
[頁]卷,冊....[889]83,3
第2筆
　　　　感遇詩三十八首　陳子昂
微月生（一作出）西海，幽陽始代（一作化）昇。圓光正（一作恰）東滿，陰魄已朝凝。
太極生天地，三元更廢興。至精諒[889]斯在，三五誰能徵。

蘭若生春夏，芊蔚何青青。幽獨空林色，朱蕤冒紫莖。
遲遲白日晚，嫋嫋秋風生。歲華盡搖落，芳意竟何成。

蒼蒼丁零塞，今古緬荒途。亭堠何摧兀，暴骨無全軀。
黃沙幕南起，白日隱西隅。漢甲三十萬，曾以事匈奴。
但見沙場死，誰憐塞上（一作下）孤。

樂羊為魏將，食子殉軍功。骨肉且（一作尚）相薄，他人安得忠。
吾聞中山相，乃屬放麑翁。孤獸猶（一作且）不忍，況（一作矧）以奉君終。

市人矜巧智，於道若童蒙。傾奪相夸侈，不知身所終。
曷見玄真子，觀世玉壺中。窅然遺天地，乘化入無窮。

吾觀龍變化，乃知至陽精。石林何冥密，幽洞無留行。
古之得仙道，信與元化并。玄感非象（一作蒙）識，誰能測沈（一作淪）冥。
世人拘目見，酣酒笑丹經。崑崙有瑤樹，安得采其英。

白日每不歸，青陽時暮矣。茫茫吾何思，林臥觀無始。
眾芳委時晦，鶗鴃鳴悲耳。鴻荒古已頹，誰識巢居子。

吾觀崑崙化，日月淪洞冥。精魄相交會，天壤以羅生。
仲尼推太極，老聃貴窈冥。西方金仙子，崇義乃無明。
空色皆寂滅，緣業定（一作亦）何成。名教信紛藉，死生俱未停。

聖人祕元命，懼世亂其真。如何嵩公輩，詼（一作談）譎誤時人。
先天誠為美，階亂禍誰因。長城備胡寇，嬴禍[890]發其親。
赤精既迷漢，子年何救秦。去去桃李花，多言死如麻。

深居觀元化（一作群動），悱然爭朵頤。讒說相啖食，利害紛㘈㘈。
便便夸毘子，榮耀更相持。務光讓天下，商賈競刀錐。
已矣行采芝，萬世同一時。

吾愛鬼谷子，青谿無垢氛。囊括經世道，遺身在白雲。
七雄方龍鬥，天下久（一作亂）無君。浮榮不足貴，遵養晦時文。
舒可（一作之）彌宇宙，卷之不盈分。豈徒山木壽，空與麋鹿群。

呦呦南山鹿，罹罟以媒和。招搖青桂樹，幽蠹亦成科。
世情甘近習，榮耀紛如何。怨憎未相復，親愛生禍羅。
瑤臺傾巧笑，玉杯殞雙蛾。誰見枯（一作孤）城蘗（一作樹），青青成斧柯。

林居病時久，水木澹孤清。閒臥觀物化，悠悠念無生。
青春始萌達，朱火已滿盈。徂落方自此，感歎何時平。

臨岐泣世道，天命良悠悠。昔日殷王子，玉馬遂朝周。
寶鼎淪伊穀，瑤臺成古（一作故）丘。西山傷遺老，東陵有故侯。

貴人難得意，賞愛在須臾。莫以心如玉，探他明月珠。
昔稱夭桃子，今為舂市徒。鴟鴞悲東國，麋鹿泣姑蘇。
誰見鴟夷子，扁舟去五湖。

聖人去已久，公道緬良難。蚩蚩夸毘子，堯禹以為謾。
驕榮貴工巧，勢利迭（一作遞）相干。燕王尊樂毅，分國願同歡。
魯（一作仲）連讓齊爵，遺組去邯鄲。伊人信往矣，感激為誰歎。

幽居觀天運，悠悠念群生。終古代興沒，豪聖莫能爭。
三季淪周赧，七雄滅秦嬴。復聞赤精子，提劍入咸[891]京。
炎光既無象，晉虜復縱橫。堯禹道已昧，昏虐勢方行。
豈無當世雄，天道與胡兵。咄咄安可言，時醉而未醒。
仲尼溺東魯，伯陽遁西溟。大運自古來，旅人胡歎哉。

逶迤勢已久，骨鯁道斯窮。豈無感激者，時俗頹此風。
灌園何其鄙，皎皎於陵中。世道不相容，嗟嗟張長公。

聖人不利己，憂濟在元元。黃屋非堯意，瑤臺安可論。
吾聞西方化，清淨道彌敦。奈何窮金玉，雕刻以為尊。
雲構山林盡，瑤圖珠翠煩。鬼工尚未可，人力安能存。
夸愚適增累，矜智道逾昏。

玄天幽且默，群議曷嗤嗤。聖人教猶在，世運久陵夷。
一繩將何繫，憂醉不能持。去去行采芝，勿為塵所欺。

蜻蛉遊天地，與世本無患。飛飛未能止（一作去），黃雀來相干。
穰侯富秦寵，金石比交歡。出入咸陽裏，諸侯莫敢言。
寧知山東客，激怒秦王肝。布衣取丞（一作卿）相，千載為辛酸。

微霜知歲晏，斧柯始青青。況乃金天夕，浩露沾群英。
登山望宇宙，白日已西暝。雲海方蕩潏，孤鱗安得寧。

翡翠巢南海，雄雌珠樹林。何知美人意，驕愛比黃金。
殺身炎州裏，委羽玉堂陰。旖旎光首飾，葳蕤爛錦衾。
豈不在遐遠，虞羅忽見尋。多材信為累，歎息此珍禽。

挈瓶者誰子，姣（一作妖）服當青春。三五明月滿，盈盈不自珍。
高堂委金玉，微縷懸千鈞。如何負公鼎，被敓笑時人。
 [892]
玄蟬號白露，茲歲已蹉跎。群物從大化，孤英將奈何。
瑤臺有青鳥，遠食玉山禾。崑崙見玄鳳，豈復虞雲羅。

荒哉穆天子，好與白雲期。宮女多怨曠，層城閉蛾眉。
日耽瑤池樂，豈傷桃李時。青苔空萎絕，白髮生羅帷。

朝發宜都渚，浩然思故鄉。故鄉不可見，路隔巫山陽。
巫山綵雲沒，高丘正微茫。佇立望已久，涕落（一作淚）沾衣裳。
豈茲越鄉感，憶昔楚襄王。朝雲無處所，荊國亦淪亡。

昔日章華宴，荊王樂荒淫。霓旌翠羽蓋，射兕雲夢林。
朅來高唐觀，悵望雲陽岑。雄圖今何在，黃雀空哀吟。

丁亥歲云暮，西山事甲兵。贏糧匝邛道，荷戟爭羌城。
嚴冬陰風勁，窮岫泄（一作油）雲生。昏曀（一作黷）無晝夜，羽檄復相驚。
拳跼競萬仞，崩危走（一作遠）九冥。籍籍（一作寂寂）峰壑裏，哀哀冰雪行。
聖人御宇宙，聞道泰階平。肉食謀何失，藜藿緬縱橫。

可憐（一作惜）瑤臺樹，灼灼佳人姿。碧華映朱實，攀折青春時。
豈不盛光寵，榮君白玉墀。但恨紅芳歇，凋傷感所思。

朅來豪遊子，勢利禍之門。如何蘭膏歎，感激自生冤。
眾趨明所避，時棄道猶存。雲淵既已失，羅網與誰論。
箕山有高節，湘水有清源。唯應白鷗鳥，可為（一作與）洗心言。

索居猶（一作獨）幾日，炎夏忽然衰。陽彩皆陰翳，親友盡睽違。
登山望不見，涕泣久漣湎。宿夢（一作昔）感顏色，[893]若與白雲期。
馬上（一作世中）驕豪子，驅逐正蚩蚩。蜀山與楚水，攜手在何時。

金鼎合神（一作還）丹，世人將見欺。飛飛騎羊子，胡乃在峨眉。
變化固幽（一作非）類，芳菲能幾時。疲痾苦淪世，憂痗（一作悔）日侵淄。
眷然顧幽褐，白雲空涕洟。

朔風吹海樹，蕭條邊已秋。亭上誰家子，哀哀明月樓。
自言幽燕客，結髮事遠遊。赤丸殺公吏，白刃（一作日）報私讎。
避讎至海上，被役此邊州。故鄉三千里，遼水復悠悠。
每憤胡兵入，常為漢國羞。何知七十戰，白首未封侯。

本為貴公子，平生實愛才。感時思報國，拔劍起蒿萊。
西馳丁零塞，北上單于臺。登山見千里，懷古心悠哉。
誰言未忘禍，磨滅成塵埃。

浩然坐何慕，吾蜀有峨眉。念與楚狂子，悠悠白雲期。
時哉悲不會，涕泣久漣湎。夢登綏山穴，南采巫山芝。
探元觀群化，遺世從雲螭。婉變時永矣，感悟不見之。

朝入雲中郡，北望單于臺。胡秦何密邇，沙朔氣雄哉。
藉藉天驕子，猖狂已復來。塞垣無名將，亭堠空崔嵬。
咄嗟吾何歎，邊人塗草萊。

仲尼探元化，幽鴻順陽和。大運自盈縮，春秋遞（一作迭）來過。
盲飆忽號怒，萬物相紛劘。溟海皆震蕩，孤鳳其如何。

[頁]卷,冊....[894]83,3
第3筆
　　　　觀荊玉篇（并序）　陳子昂
　　丙戌歲，余從左補闕喬公北征。夏四月，軍幕次（一作舍）于張掖河
　　。河州草木，無他異者。惟有仙人杖，往往叢生。幽[894] 朔地寒，
　　與中國稍異。予家世好服食，昔常餌之。及此役也，而息意茲味，戍
　　人有薦嘉蔬者，此物存焉。余倏（一作囅）爾而笑曰：始者與此君別
　　，不圖至是而見之，豈非神明嘉惠，將欲扶吾壽也。因為喬公昌言其
　　能，時東萊王仲烈亦同旅舍，聞而大喜，甘心食之，已旬有五日矣。
　　適有行人，自謂能知藥者，謂喬公曰：此白棘也，公何謬哉。仲烈愕
　　然而疑。亦曰：吾怪其味甘（宋本作甜），今果如此。喬公信是言，
　　乃譏予，作采玉篇，謂宋人不識玉而寶珉石也。予心知必是，猶以獨
　　見之故，被奪于眾人，乃喟然而歎曰：嗟乎！人之大明者目也，心之
　　至信者口也。夫目照五色，口分五味。玄黃甘苦，亦可（一作何）斷
　　而不惑矣。而路傍一議，二子增疑。況君臣之際，朋友之間乎。自是
　　而觀，則萬物之情可見也。感采玉詠，而作觀玉篇以答之。并示仲烈
　　，譏其失真也。
鴟夷雙白玉，此玉有緇磷。懸之千金價，舉世莫知真。
丹青非異色，輕重有殊倫。勿信玉工言（一作勿信工言子），徒悲荊國人。
[頁]卷,冊....[895]83,3
第4筆
　　　　鴛鴦篇　陳子昂
飛飛鴛鴦鳥，舉翼相蔽虧。俱來綠潭裏，共向白雲涯。
音容相眷戀，羽翮兩逶迤。蘋萍戲春渚，霜霰遶寒池。
浦沙連岸淨，汀樹拂潭垂。年年此遊玩，歲歲來追隨。
鳳皇起丹穴，獨向（一作棲獨）梧桐枝。鴻雁來紫塞，空憶稻粱肥。
烏啼倦依托，鶴鳴傷別離。豈若此雙禽，飛翻不異林。
刷尾青（一作清）江浦，交頸紫山岑。文章負奇色，和鳴多好音。
聞有鴛鴦綺，復有鴛鴦衾。持為美人贈，勖此故交心。
[頁]卷,冊....[895]83,3
第5筆
　　　　與東方左史虯修竹篇（并書）　陳子昂
　　東方公足下，文章道弊，五百年矣。漢魏風骨，晉宋莫傳，然而文獻
　　有可徵者。僕嘗暇時觀齊梁間詩，彩麗競繁，而[895] 興寄都絕。每
　　以永歎，思古人，常恐邐逶（一作逶迤）頹靡，風雅不作，以耿耿也
　　。一昨於解三處，見明公詠孤桐篇，骨氣端翔，音情頓挫，光英（一
　　作映）朗練，有金石聲。遂用洗心飾視，發揮幽鬱，不圖正始之音，
　　復睹於茲，可使建安作者，相視而笑。解君云、張茂先、何敬祖、東
　　方生與其比肩，僕亦以為知言也。故感歎雅製，作修竹詩一首，當有
　　知音以傳示之。
龍種（一作鐘龍）生南嶽，孤翠鬱亭亭。峰嶺上崇崒，煙雨下微冥。
夜聞鼯鼠叫，晝聒泉壑聲。春風正淡蕩，白露已清泠。
哀響激金奏，密色滋玉英。歲寒霜雪苦，含彩獨青青。
豈不厭凝冽，羞比春木榮。春木有榮歇，此節無凋零。
始願與金石，終古保堅貞。不意伶倫子，吹之學鳳鳴。
遂偶雲和瑟，張樂奏天庭。妙曲方千變，簫韶亦九成。
信蒙雕斲美，常願事仙靈。驅馳翠虯駕，伊鬱紫鶯笙。
結交嬴臺女，吟弄昇天行。攜手登白日，遠遊戲赤城。
低昂玄鶴舞，斷續綵雲生。永隨眾仙逝，三山遊玉京。
[頁]卷,冊....[896]83,3
第6筆
　　　　薊丘覽古贈盧居士藏用七首（并序）　陳子昂
　　丁酉歲，吾北征，出自薊門，歷觀燕之舊都。其城池霸業，跡已蕪沒
　　矣，乃慨然仰歎。憶昔樂生、鄒子，群賢之遊盛矣。因登薊丘，作七
　　詩以志之，寄終南盧居士，亦有軒轅之遺跡也。
　　　　薊丘覽古贈盧居士藏用七首　軒轅臺
北登薊丘望，求古軒轅臺。應龍已不見，牧馬空黃埃。
尚想廣成子，遺跡白雲隈。
[頁]卷,冊....[896]83,3
第7筆
　　　　薊丘覽古贈盧居士藏用七首　燕昭王　陳子昂
南登碣石阪（一作館），遙望黃金臺。丘陵盡喬木，昭王安在哉。
霸圖悵已矣，驅馬復歸來。
[頁]卷,冊....[896]83,3
第8筆
　　　　薊丘覽古贈盧居士藏用七首　樂生　陳子昂
王道已淪昧，戰國競貪兵。樂生何感激，仗義下齊城。
雄圖竟中夭，遺歎寄阿衡。
[頁]卷,冊....[897]83,3
第9筆
　　　　薊丘覽古贈盧居士藏用七首　燕太子　陳子昂
秦王日無道，太子怨亦深。一聞田光義，匕首贈千金。
其事雖不立，千載為傷心。
[頁]卷,冊....[897]83,3
第10筆
　　　　薊丘覽古贈盧居士藏用七首　田光先生　陳子昂
自古皆有死，徇（一作循）義良獨稀。奈何燕太（一作丹）子，尚使田生疑。
伏劍誠已矣，感我涕沾衣。
[頁]卷,冊....[897]83,3
第11筆
　　　　 薊丘覽古贈盧居士藏用七首　鄒衍　陳子昂
大運淪三代，天人罕有窺。鄒子何寥廓，漫說九瀛垂。
興亡已千載，今也則無推（一作為）。
[頁]卷,冊....[897]83,3
第12筆
　　　　薊丘覽古贈盧居士藏用七首　郭隗（末缺） 陳子昂
逢時獨為貴，歷代非無才。隗君亦何幸，遂起黃金臺。
[頁]卷,冊....[897]83,3
第13筆
　　　　西還至散關答喬補闕知之　陳子昂
葳蕤蒼梧鳳，嘹唳白露蟬。羽翰本非匹，結交何獨全。
昔君事胡馬，余得奉戎旃。攜手向沙塞，關河緬幽燕。
芳歲幾陽止，白日屢徂遷。功業雲臺薄，平生玉佩捐。
歎此南歸日，猶聞北戍邊。代水不可涉，巴江亦潺湲。
攬衣度函谷，銜涕望秦川。蜀門自茲始，雲山方浩然。
[頁]卷,冊....[897]83,3
第14筆
　　　　度峽口山贈喬補闕知之王二無競　陳子昂
峽口大漠南，橫絕界中國。叢石何（一作相）紛糾，赤（一作小）山復翕赩。
遠望多眾容，逼（一作迫）之無異色。崔崒乍[897]孤斷，逶迤屢回直。
信關胡馬衝，亦距漢邊塞。豈依河山險，將順休明德。
物壯誠有衰，勢雄（一作高）良易極。邐迤忽而盡，泱漭平不息。
之子黃金軀，如何此荒域。雲臺盛多士，待君丹墀側。
[頁]卷,冊....[898]83,3
第15筆
　　　　題居延古城贈喬十二知之　陳子昂
聞君東山意，宿昔紫芝榮。滄洲今何在，華髮旅邊城。
還漢功既薄，逐胡策未行。徒嗟白日暮，坐對黃雲生。
桂枝芳欲晚，薏苡謗誰明。無為空自老，含歎負生平。
[頁]卷,冊....[898]83,3
第16筆
　　　　贈趙六貞固二首　陳子昂
回中〔烽〕（峰）火入，塞上追兵起。此時邊朔寒，登隴思君子。
東顧望漢京，南山雲霧裏。

赤螭媚其彩（一作形），婉孌蒼梧泉。昔者瑯琊子，躬耕亦慨然。
美人豈遐曠，之子乃前賢。良辰在何許，白日屢頹遷。
道心固微密，神用無留連。舒可彌宇宙，攬之不盈拳。
蓬萊（一作茅，又作蒿）久蕪沒，金石徒精堅。良寶委短褐，閒琴獨嬋娟。

[頁]卷,冊....[898]83,3
第17筆
　　　　答韓使同在邊　陳子昂
漢家失中策，胡馬屢南驅。聞詔安邊使，曾是故人謨。
廢書悵懷古，負劍許良圖。出關歲方晏，乘障日多虞。
虜入白登道，烽交紫塞途。連兵屯北地，清野備東胡。
邊城方晏閉，斥堠始昭蘇。復聞韓長孺，辛苦事匈奴。
雨雪顏容改，縱橫才位孤。空懷老臣策，未獲趙軍租。
但蒙魏侯重，不受謗書誣。當取金人祭，還歌凱入都。
[頁]卷,冊....[898]83,3
第18筆
　　　　征東至淇門答宋十一參軍之問[898]　陳子昂
南星中大火，將子涉清淇。西林改微月，征旆空自持。
碧潭去已遠，瑤華（一作草）折遺誰。若（一作君）問遼陽戍，悠悠（一作搖搖）天際旗。
[頁]卷,冊....[899]83,3
第19筆
　　　　答洛陽主人　陳子昂
平生白雲志，早愛赤松遊。事親恨未立，從宦此中州。
主人亦何（一作何發）問，旅客非悠悠。方謁明天子，清宴奉良籌。
再取連城璧，三陟平津侯。不然拂衣去，歸從海上鷗。
寧隨當代子，傾側且沈浮。
[頁]卷,冊....[899]83,3
第20筆
　　　　酬暉上人秋夜山亭有贈　陳子昂
皎皎白林秋，微微翠山靜。禪居感物變，獨坐開軒屏。
風泉夜聲雜（一作絕），月露宵光冷。多謝忘機人，塵憂未能整。
[頁]卷,冊....[899]83,3
第21筆
　　　　酬李參軍崇嗣旅館見贈　陳子昂
昨夜銀河畔，星文犯遙（一作天）漢。今朝紫氣新，物色果逢真。
言從天上落，乃是地仙人。白璧疑冤楚，烏裘似入秦。
摧藏多古意，歷覽備艱辛。樂廣雲雖睹，夷吾風未春。
鳳歌空有問，龍性詎能馴。寶劍終應出，驪珠會見珍。
未及馮公老，何驚孺子貧。青雲儻可致（一作效），北海憶孫賓。
[頁]卷,冊....[899]83,3
第22筆
　　　　酬暉上人夏日林泉　陳子昂
聞道白雲居，窈窕青蓮宇。巖泉萬丈流（一作流雜樹），樹石（一作石室）千年古。
林臥對軒窗，山陰滿庭戶。方釋塵事勞，從君襲蘭杜。
[頁]卷,冊....[899]83,3
第23筆
　　　　同宋參軍之問夢趙六贈盧陳二子之作[899]　陳子昂
曉霽望嵩丘（一作嶽），白雲半巖足。氛氳涵翠微，宛如嬴（一作瀛）臺曲。
故人昔所尚，幽琴歌斷續。變化竟無常，人琴遂兩亡。
白雲失處所，夢想曖容光。疇昔疑緣業，儒道兩相妨。
前期許幽報，迨此尚茫茫。晤言既已失，感歎（一作恨）情何一。
始憶攜手期，雲臺與峨眉。達兼濟天下，窮獨善其時。
諸君推管樂，之子慕巢夷。奈何蒼生望，卒為黃綬欺。
銘鼎功未立，山林事亦微。撫孤一流慟，懷舊日（一作且）暌違。
盧子尚高節，終南臥松雪。宋侯逢聖君，驂馭（一作御）遊青雲。
而我獨蹭蹬，語默道猶屯。征戍在遼陽，蹉跎草再黃。
丹丘恨不及，白露已蒼蒼。遠聞山陽賦，感涕下沾裳。
[頁]卷,冊....[900]83,3
第24筆
　　　　送別出塞　陳子昂
平生聞高義，書劍百夫雄。言登青雲去，非此白頭翁。
胡兵屯塞下，漢騎屬（一作入）雲中。君為白馬將，腰佩騂角弓。
單于不敢射，天子佇深功。蜀山余方隱，良會何時同。
[頁]卷,冊....[900]83,3
第25筆
　　　　登薊丘樓送賈兵曹入都　陳子昂
東山宿昔意，北征非我心。孤負平生願，感涕下沾襟。
暮登薊樓上，永望燕山岑。遼海方漫漫，胡沙飛且深。
峨眉杳如夢，仙子曷由尋。擊劍起歎息，白日忽西沈。
聞君洛陽使，因子寄南音。
[頁]卷,冊....[900]83,3
第26筆
　　　　夏日暉上人房別李參軍崇嗣（并序○序內缺二字）　陳子昂
　　考察天人，旁羅變動。東西南北，賢聖不能定其居。寒暑晦明，陰陽
　　不能革其數。莫不雲離雨散，奔馳于宇宙之間。宋遠燕遙，泣別于關
　　山之際。自古來矣，李參軍白雲英冑，紫氣仙人，愛江海而高尋，頓
　　風塵而未息。來從許下，月旦出于龍泉。言入蜀中，星文見於牛斗。
　　野亭相遇，逆旅承歡，謝鯤之山水暫開，樂廣之雲天自樂。思道林而
　　不見，[900] 悵若有亡，詣祇樹而從遊，□然舊款。高僧展袂，大士
　　臨筵。披□之天書，坐琉璃之寶地。簾帷後闢，拂鸚鵡之香林。欄檻
　　前開，照芙蓉之綠水。討論儒墨，探覽真玄。覺周孔之猶述（一作迷
　　），知老莊之未晤（一作悟）。遂欲高攀寶座，伏奏金仙，開不二之
　　法門，觀大千之世界。歡娛恍晚，離別行催。紅霞生而白日歸，青氣
　　凝而碧山暮。驪歌斷引，抗手將辭。江漢浩浩而長流，天地居然而不
　　動。嗟乎！色為何色，悲樂忽而因生。誰去誰來，離會紛而妄作。俗
　　之迷也，不亦煩乎。各述所懷，不拘章韻。
四十九變化，一十三死生。翕忽玄黃裏，驅馳風雨情。
是非紛妄作，寵辱坐相驚。至人獨幽鋻（一作覽），窈窕隨昏明。
咫尺山河道，軒窗日月庭。別離焉足問，悲樂固能并。
我輩何為爾，棲皇猶未平。金臺可攀陟，寶界絕將迎。
戶牖觀天地，階基上杳冥。自超三界樂，安知萬里征。
中國要荒內，人寰宇宙榮。弦望如朝夕，寧嗟蜀道行。
[頁]卷,冊....[901]83,3
第27筆
　　　　秋園臥病呈暉上人　陳子昂
幽寂曠日遙，林園轉清密。疲疴澹無豫，獨坐泛瑤瑟。
懷挾萬古情，憂虞百年疾。綿綿多滯念，忽忽每如失。
緬想赤松遊，高尋白雲（一作紫庭）逸。榮吝始都喪，幽人遂貞吉。
圖書紛滿床，山水藹盈室。宿昔心所尚，平生自茲畢。
願言誰見知，梵筵有同術。八月高秋晚，涼風正蕭瑟。
[頁]卷,冊....[901]83,3
第28筆
　　　　登澤州城北樓讌　陳子昂
平生倦遊者，觀化久無窮。復來登此國，臨望與君同。
坐見秦兵壘，遙聞趙將雄。武安君何在，長平事已空。
且歌玄雲曲，御（一作銜）酒舞薰風。勿使青衿子，嗟爾白頭翁。
[頁]卷,冊....[901]83,3
第29筆
　　　　山水粉圖　陳子昂
山圖（一作仙圖，非）之白雲兮，若巫山之高丘。紛群翠之鴻溶，又似蓬瀛海水之周流。
信夫人之好道，愛雲山以幽求。
[頁]卷,冊....[902]83,3
第30筆
　　　　綵樹歌　陳子昂
嘉錦筵之珍樹兮，錯眾綵之氛氳。狀瑤臺之微月，點巫山之朝雲。
青春兮不可逢，況蕙色之增芬。結芳意而誰賞，怨絕世之無聞。
紅榮碧豔坐看歇，素華流年不待君。故吾思崑崙之琪樹，厭桃李之繽紛。
[頁]卷,冊....[902]83,3
第32筆
　　　　登幽州臺歌　陳子昂
前不見古人，後不見來者。念天地之悠悠，獨愴然而涕下。
[頁]卷,冊....[902]83,3
第33筆
　　　　喜馬參軍相遇醉歌（并序）[902]　陳子昂
　　吾無用久矣，進不能以義補國，退不能以道隱身。天子哀矜，居於侍
　　省。且欲以芝桂為伍，麋鹿同曹。軒裳鍾鼎，如夢中也。南榮曝背，
　　北林設罝。有客扣門，云吾道存。孺子孺子，黃中通理。時玄冬遇夜
　　，微月在天，白雲半山，志逸海上。酒既醉，琴方清。陶然玄暢，浩
　　爾太素。則欲狎青鳥，寄丹丘矣。日月云邁，蟋蟀謂何。夫詩可以比
　　興也，不言曷著。時醉書散灑，乃昏見清廟臺令，知此有蜀雲氣也。
　　畢大拾遺、陸六侍御、崔議司、崔兵曹、鮮于晉、崔湎子、懷一道人
　　當知吾此評是實錄也。若東萊王仲烈見之，必以為真醉，歌曰。
獨幽默以三月兮，深林潛居。時歲忽兮，孤憤遐吟。
誰知我心，孺子孺子，其可與理分。
[頁]卷,冊....[903]83,3
第34筆
　　　　度荊門望楚　陳子昂
遙遙去巫峽，望望下章臺。巴國山川盡，荊門煙霧開。
城分蒼野外，樹斷白雲隈。今日狂歌客，誰知入楚來。
[頁]卷,冊....[904]84,3
第35筆
　　　　晚次樂鄉縣　陳子昂
故鄉杳無際，日暮且孤征。川原迷舊國，道路入邊城。
野戍荒煙斷，深山古木平。如何此時恨，噭噭夜猿鳴。
[頁]卷,冊....[904]84,3
第36筆
　　　　同王員外雨後登開元寺南樓因酬暉上人獨坐山亭有贈　陳子昂
鐘梵經行罷，香林坐入禪。巖庭交雜樹，石瀨瀉鳴泉。
水月心方寂，雲霞思獨玄。寧知人世裏，疲病得（一作苦）攀緣。
[頁]卷,冊....[904]84,3
第37筆
　　　　東征答朝臣（一作達）相送　陳子昂
平生白雲意，疲薾愧為雄。君王謬殊寵，旌節此從戎。
挼繩當繫虜，單馬豈邀功。孤劍將何托，長謠塞上風。
[頁]卷,冊....[904]84,3
第38筆
　　　　詠主人壁上畫鶴寄喬主簿崔著作　陳子昂
古壁仙人畫，丹青尚有文。獨舞紛如雪，孤飛曖似雲。
自矜彩色重，寧憶故池群。江海聯翩翼，長鳴誰復聞。
[頁]卷,冊....[905]84,3
第39筆
　　　　居延海樹聞鶯同作　陳子昂
邊池無芳樹，鶯聲忽聽新。間關如有意，愁絕若懷人。
明妃失漢寵，蔡女沒胡塵。坐聞應落淚，況憶故園春。
[頁]卷,冊....[905]84,3
第40筆
　　　　題李三書齋（崇嗣）　陳子昂
灼灼青春仲，悠悠白日昇。聲容何足恃，榮吝坐相矜。
願與金庭會，將待玉書徵。還丹應有術，煙駕共君乘。
[頁]卷,冊....[905]84,3
第41筆
　　　　送魏大從軍　陳子昂
匈奴猶未滅，魏絳復從戎。悵別三河道，言追六郡雄。
雁山橫代北，狐塞接雲中。勿使燕然上，惟留漢將功（一作獨有漢臣功）。
[頁]卷,冊....[905]84,3
第42筆
　　　　送殷大入蜀　陳子昂
禺（一作蜀）山金碧路，此地饒英靈。送君一為別，悽斷故鄉情。
片（一作夏）雲生極浦，斜日隱離亭。坐看征騎沒，惟見遠山青。
[頁]卷,冊....[905]84,3
第43筆
　　　　落第西還別劉祭酒高明府[905]　陳子昂
別館分周國，歸驂入漢京。地連函谷塞，川接廣陽城。
望迥樓臺出，途遙煙霧生。莫言長落羽，貧賤一交情。
[頁]卷,冊....[906]84,3
第44筆
　　　　落第西還別魏四懍　陳子昂
轉蓬方不定，落羽自驚弦。山水一為別，歡娛復幾年。
離亭暗風雨，征路入雲煙。還因北山逕（一作返），歸守東陂田。
[頁]卷,冊....[906]84,3
第45筆
　　　　送客　陳子昂
故人洞庭去，楊柳春風生。相送河洲晚，蒼茫別思盈。
白蘋已堪把，綠芷復含榮。江南多桂樹，歸客贈生平。
[頁]卷,冊....[906]84,3
第46筆
　　　　春夜別友人二首　陳子昂
銀燭吐青煙，金樽對綺筵。離堂思琴瑟，別路遶山川。
明月隱高樹，長河沒曉天。悠悠洛陽道（一作去），此會在何年。

紫塞白雲斷，青春明月初。對此芳樽夜，離憂悵有餘。
清冷花露滿，滴瀝檐宇虛。懷君欲何贈，願上大臣書。

[頁]卷,冊....[906]84,3
第47筆
　　　　遂州南江別鄉曲故人　陳子昂
楚江復為客，征棹方悠悠。故人憫追送，置酒此南洲。
平生亦何恨，夙昔在林丘。違此鄉山別，長謠去國愁。
[頁]卷,冊....[906]84,3
第48筆
　　　　送東萊王學士無競　陳子昂
寶劍千金買，平生未許人。懷君萬里別，持贈結交親。
孤松宜晚歲，眾木愛芳春。已矣將何道，無令白首（一作髮）新。
[頁]卷,冊....[907]84,3
第49筆
　　　　送梁李二明府　陳子昂
負書猶在漢，懷策未聞秦。復此窮秋日，芳樽別故人。
黃金裝屢盡，白首契逾新。空羨雙鳧舄，俱飛向玉輪。
[頁]卷,冊....[907]84,3
第50筆
　　　　送魏兵曹使嶲州得登字　陳子昂
陽山淫霧雨，之子慎攀登。羌笮多珍寶，人言有愛憎。
欲酬明主惠，當盡使臣能。勿以王陽道（一作歎），迢遞（一作邛道）畏崚嶒。
[頁]卷,冊....[907]84,3
第51筆
　　　　送著作佐郎崔融等從梁王東征（并序）　陳子昂
　　古者涼風至，白露下，天子命將帥，訓甲兵，將以外威荒戎，內輯中
　　夏。時義遠矣。自我大君受命，百蠻蟻伏。匈奴舍蒲萄之宮，越裳重
　　翡翠之貢，虎符不發，象譯攸同，實欲高議靈臺，偃兵（一作伯）天
　　下。而林胡遺孽，凟亂邊甿。驅蚊蚋之師，忽雷霆之伐。乃竊海裔，
　　弄燕陲。皇帝哀北鄙之人，罹其辛螫。以東征之義，降彼偏裨。猶恐
　　威令未孚，亭塞仍梗，乃謀元帥，命佐軍，得朱邸之天人，乃黃閣之
　　元老。廟堂授鉞，鑿門申命，建梁國之旌旗，吟漢庭之簫鼓。東向而
　　拜，北道長驅，蜺旄羽騎之殷，戈翻落日。突鬢蒙輪之勇，劍決浮雲
　　。方且獵九都，窮踏頓，存肅慎，弔姑餘。彷徨赤山，巡御日域，以
　　昭我王師，恭天討也。歲七月，軍出國門。天晶無雲，朔風清海。時
　　比部郎中唐奉一、考功員外郎[907] 李迥秀、著作佐郎崔融並參帷幕
　　之賓，掌書記之任。燕南悵別，洛北思懽。頓旌節而少留，傾朝廷而
　　出餞。永昌丞房思玄，衣冠之秀，乃張蕙圃，席蘭堂，環曲榭，羅羽
　　觴，寫中京之望，縱候亭之賞。爾乃投壺習射，博〔羿〕（奕）觀兵
　　，鏜金鐃，戞瑤琴。歌易水之慷慨，奏關山以徘徊。頹陽半林，微陰
　　出座。思長風以破浪，恐白日之蹉跎。酒中樂酣，拔劍起舞。則已氣
　　橫遼碣，志掃獯戎。抗手何言，賦詩以贈。
金天方肅殺，白露始專征。王師非樂戰，之子慎佳兵。
海氣侵南部，邊風掃北平。莫賣盧龍塞，歸邀麟閣名。
[頁]卷,冊....[908]84,3
第52筆
　　　　春晦餞陶七於江南同用風字（并序○序內缺七字）　陳子昂
　　蜀江分袂，巴山望別，南津坐恨。歎仙帆之方遙，北渚長懷。見離亭
　　之欲晚，白雲去矣。□□□□□□□。黃鶴何之。楊柳青而三春暮，
　　我之懷矣，能無贈乎。同賦一言，俱題四韻。
黃鶴煙雲（一作霞）去，青江琴酒同。離帆方楚越，溝水復西東。
芙蓉生夏浦，楊柳送春風。明日相思處，應對菊花叢。
[頁]卷,冊....[908]84,3
第53筆
　　　　喜遇冀侍御珪崔司議泰之二使（并序）　陳子昂
　　余獨坐一隅，孤憤五蠹。雖身在江海，而心馳魏闕。歲時仲春，幽臥
　　未起。忽聞二星入井，四牡臨亭。邀使者之車，乃故人之駕。隱几一
　　笑，把臂入林。既聞朝廷之樂，復此琴樽之事。山林幽寂，鐘鼎舊遊
　　。語默譚詠，今復一得。況北堂夜永，西軒月微。巴山有望別之嗟，
　　洛陽無寄載之客。江關離會，三千餘里。名位寵辱，一百年中，歡娛
　　如何。日月其邁，不為目前之賞，以增別後之思。蟋蟀笑人，夫子何
　　歎。[908]
謝病南山下。幽臥不知春。使星入東井，云是故交親。
惠風吹寶瑟，微月憶清真。憑軒一留醉，江海寄情人。
[頁]卷,冊....[909]84,3
第54筆
　　　　登薊城西北樓送崔著作融入都（并序）　陳子昂
　　僕嘗倦遊，傷別久矣。況登樓遠國，銜酒故人。憤胡孽之侵邊，從王
　　師之出塞。元戎按甲，方刈鮮卑之壘。天子賜書，且有君相之召。而
　　崔侯佩劍，即謁承明。群公負戈，方絕大漠。燕山北望，遼海東浮。
　　雲臺與碣館天殊，亭障共衣冠地隔。撫劍何道，長謠增歎。以身許國
　　，我則當仁。論道匡君，子思報主。仲冬寒苦，幽朔初平。蒼茫天兵
　　之氣，冥滅戎雲之色。白羽一指，可歸九都。赤墀九重，佇觀獻凱。
　　心期我願斯遂，君恩（一作遂君之恩）共有。策勛飲至，方同廊廟之
　　歡，偃武□弓。借爾文儒之首，薊丘故事，可以贈言，同賦登薊樓送
　　崔子云爾。
薊樓望燕國，負劍喜茲登。清規子方奏，單戟我無能。
仲冬邊風急，雲漢復霜稜。慷慨竟何道，西南恨失朋。
[頁]卷,冊....[909]84,3
第55筆
　　　　月夜有懷　陳子昂
美人挾趙瑟，微月在西軒。寂寞夜何久，殷勤玉指繁。
清光委衾枕，遙思屬湘沅。空簾隔星漢，猶夢感精魂。
[頁]卷,冊....[909]84,3
第56筆
　　　　夏日遊暉上人房　陳子昂
山水開精舍，琴歌列梵筵。人疑白樓賞，地似竹林禪。
對戶池光亂，交軒巖翠連。色空今已寂，乘月弄澄泉。
[頁]卷,冊....[909]84,3
第57筆
　　　　春日登金（一作九）華觀　陳子昂
白玉仙臺古（一作上），丹丘別望遙。山川亂雲日，樓榭入煙霄。
鶴舞千年樹，虹飛百尺橋。還疑（一作逢）赤松子，天路坐相邀（一作招）。
[頁]卷,冊....[910]84,3
第58筆
　　　　群公集畢氏林亭　陳子昂
金門有遺世（一作士），鼎實恣和邦。默語誰能（一作相）識，琴樽寄北窗。
子牟戀魏闕，漁父愛滄江。良時信同此，歲晚跡難雙。
[頁]卷,冊....[910]84,3
第59筆
　　　　宴胡楚真禁所　陳子昂
人生固有命，天道信無言。青蠅一相點，白璧遂成冤。
請室閒逾邃，幽庭春未暄。寄謝（一作語）韓安國，何驚獄吏尊。
[頁]卷,冊....[910]84,3
第60筆
　　　　魏氏園林人賦一物得秋亭萱草　陳子昂
昔時幽徑裏，榮耀雜春叢。今來玉墀上，銷歇畏秋風。
細葉猶含綠，鮮花未吐紅。忘憂誰見賞，空此北堂中。
[頁]卷,冊....[910]84,3
第61筆
　　　　晦日宴高氏林亭（并序○序內缺一字）　陳子昂
　　夫天下良辰美景，園林（一作亭）池觀，古來遊宴歡娛眾矣。然而地
　　或幽偏，未睹皇居之盛。時終交喪，多阻升平之道。豈如光華啟旦，
　　朝野資歡，有渤海之宗英。是平陽之貴戚，發揮形勝。出鳳臺而嘯侶
　　，幽贊芳辰。指雞川而留宴，列珍羞於綺席。珠翠瑯玕，奏絲管於芳
　　園。秦箏趙瑟，冠纓濟濟。多延戚里之賓，鸞鳳鏘鏘。自有文雄之客
　　，總都畿而[910] 寫望。通漢苑之樓臺，控伊洛而斜□。臨神仙之浦
　　漵，則有都人士女，俠客游童，出金市而連鑣，入銅街而結駟。香車
　　繡轂，羅綺生風。寶蓋琱鞍，珠璣耀日。於時律窮太簇，氣淑中京。
　　山河春而霽景華，城闕麗而年光滿。淹留自樂，玩花鳥以忘歸。歡賞
　　不疲，對林泉而獨得。偉矣！信皇州之盛觀也，豈可使晉京才子，孤
　　摽洛下之游。魏室群公，獨擅鄴中之會。盍各言志，以記芳遊。同探
　　一字，以華為韻。
尋春遊上路，追宴入山家。主第簪纓滿，皇州景望華。
玉池初吐溜，珠樹始開花。歡娛方未極，林閣散餘霞。
[頁]卷,冊....[911]84,3
第62筆
　　　　晦日重宴高氏林亭　陳子昂
公子好追隨，愛客不知疲。象筵開玉饌，翠羽飾金卮。
此時高宴所，詎減習家池。循涯倦短翮，何處（一作以）儷長離。
[頁]卷,冊....[911]84,3
第63筆
　　　　上元夜效小庾體（以上三首，俱見歲時雜詠。）　陳子昂
三五月華新，遨遊逐上春。相邀洛城曲，追宴小平津。
樓上看珠妓，車中見玉人。芳宵殊未極，隨意守燈輪。（一本截首末二聯作絕句，題云燈。）
[頁]卷,冊....[911]84,3
第64筆
　　　　洛城觀酺應制　陳子昂
聖人信恭己，天命允昭回。蒼極神功被，青雲祕籙開。
垂衣受金冊，張樂宴瑤臺。雲鳳休徵滿，魚龍雜戲來。
崇恩踰五日，惠澤暢三才。玉帛群臣醉，徽章縟禮該。
方睹升中禪，言觀拜洛迴。微臣固多幸，敢上萬年杯。
[頁]卷,冊....[911]84,3
第65筆
　　　　奉和皇帝上（一作丘）禮撫事述懷應制　陳子昂
大君忘自（一作物）我，應（一作膺）運居紫宸。揖讓期明辟，謳歌且順人。
軒宮帝圖盛，皇極體容申。南面朝萬國，東堂會百神。
雲陛旂常滿，天庭玉帛陳。鐘石和睿思，雷雨被深仁。
承平信娛樂，王業本艱辛。願罷瑤池宴，來觀農扈春。
卑宮昭夏德，尊老睦堯親。微臣敢拜手，歌舞頌維新。
[頁]卷,冊....[912]84,3
第66筆
　　　　酬田逸人遊巖見尋不遇題隱居里壁　陳子昂
遊人獻書去，薄暮返靈臺。傳道尋仙友，青囊賣卜來。
聞鶯忽相訪，題鳳久裴回。石髓空盈握，金經祕不開。
還疑縫掖子，復似洛陽才。
[頁]卷,冊....[912]84,3
第67筆
　　　　白帝城懷古　陳子昂
日落滄江晚，停橈問土風。城臨巴子國，臺沒漢王宮。
荒服仍周甸，深山尚禹功。巖懸青壁斷，地險碧流通。
古木（一作樹）生雲際，孤帆出霧中。川途去無限，客思坐何窮。
[頁]卷,冊....[912]84,3
第68筆
　　　　峴山懷古　陳子昂
秣馬臨荒甸，登高覽舊都。猶悲墮淚碣，尚想臥龍圖。
城邑遙分楚，山川半入吳。丘陵徒自出，賢聖幾凋枯。
野樹蒼煙斷，津樓晚氣孤。誰知萬里客，懷古正躊躕。
[頁]卷,冊....[912]84,3
第69筆
　　　　宿空舲峽青樹村浦　陳子昂
的的明月水，啾啾寒夜猿。客思（一作愁）浩方亂，洲浦寂無喧。
憶作千金子，寧知九逝魂。虛聞事朱闕，結綬騖華軒。
委別高堂愛（一作夢），窺覦明主恩。今成轉蓬去，歎息復何言。
[頁]卷,冊....[912]84,3
第70筆
　　　　宿襄河驛浦　陳子昂
沿流辭北渚，結纜宿南洲。合岸昏初夕，迴塘暗不流。
臥聞塞鴻斷，坐聽峽猿愁。沙浦明如月，汀葭晦若秋。
不及能鳴雁，徒思海上鷗。天河殊未曉，滄海信悠悠。
[頁]卷,冊....[913]84,3
第71筆
　　　　贈嚴倉曹乞推命錄　陳子昂
少學縱橫術，遊楚復遊燕。棲遑長委命，富貴未知天。
聞道沈冥客，青囊有祕篇（一作編）。九宮探萬象，三算極重玄。
願奉唐生訣，將知躍馬年。非同（一作因）墨翟問，空滯殺（一作至）龍川。
[頁]卷,冊....[913]84,3
第72筆
　　　　和陸明府贈將軍重出塞　陳子昂
忽聞天上將，關塞重橫行。始返樓蘭國，還向朔方城。
黃金裝戰馬，白羽集神兵。星月開天陣，山川列地營。
晚風吹畫角，春色耀飛旌。寧知班定遠，猶（一作獨）是一書生。
[頁]卷,冊....[913]84,3
第73筆
　　　　江上暫別蕭四劉三旋欣接遇　陳子昂
昨夜滄江別，言乖（一作乘）天漢遊。寧期此相遇，尚接武陵洲。
結綬還逢育，銜杯且對劉。波潭一瀰瀰，臨望幾悠悠。
山水丹青雜，煙雲紫翠浮。終愧神仙友，來接野人舟。
[頁]卷,冊....[913]84,3
第74筆
　　　　秋日遇荊州府崔兵曹使宴（并序）　陳子昂
　　若夫尊卑位隔，榮賤途分，使卿士大夫，倚軒裳而傲物，山棲木食，
　　負林壑而驕人，未有能屈富貴於沈冥，雜薜蘿於簪笏，天人坐契，相
　　從雲霧之遊，風雨不疲，高縱琴樽之賞，崔兵曹紫庭公冑，青雲貴人
　　，以鐘鼎不足以致奇才，煙霞可以交名士，皇華昭國，懷鳳綍而高尋
　　，白桂追遊，邀兔罝而下顧，大矣哉，生平未識，一見而交道遂存，
　　此日披[913] 懷，千載之風期坐合，支道林之雅論，妙理沈微，崔子
　　玉之雄才，斯文未喪，屬乎金龍掌氣，石雁驚秋，天泬寥而煙日無光
　　，野寂寞而山川變色，芸其黃矣，悲白露于蒼葭，木葉落兮，慘紅霜
　　于綠野，爾其高興洽，芳酒闌，頓羲和而不留，顧華堂而欲晚，長歌
　　何託，思傳稽古之文，爰命小人，率記當時之事，人探一字，六韻成
　　篇。
輶軒鳳皇使，林藪鶡雞冠。江湖一相許，雲霧坐交歡。
興盡崔亭伯，言忘釋道安。林（一作秋）光稍欲暮，歲物已將闌。
古樹蒼煙斷，虛亭白露寒。瑤琴（一作琴中）山水曲，今日為君彈。
[頁]卷,冊....[914]84,3
第75筆
　　　　臥病家園　陳子昂
世上無名子，人間歲月賒。縱橫策已棄，寂寞道為家。
臥病誰能問，閒居空物華。猶憶靈臺友，棲真隱太霞。
還丹奔日御，卻老餌雲芽。寧之白社客，不厭青門瓜。
[頁]卷,冊....[914]84,3
第76筆
　　　　于長史山池三日曲水宴　陳子昂
摘蘭藉芳月（一作日），祓宴坐迴汀。泛灩清流滿，葳蕤白芷生。
金弦揮趙瑟，玉指弄秦箏。巖榭風光媚，郊園春樹平。
煙花飛御道，羅綺照昆明。日落紅塵合，車馬亂縱橫。
[頁]卷,冊....[914]84,3
第77筆
　　　　合州津口別舍弟至東陽峽步趁不及眷然有憶作以示之　陳子昂
江潭共為客，洲浦獨迷津。思積芳庭樹，心斷白眉人。
同衾成楚越，別島類胡秦。林岸隨天轉，雲峰逐望新。
遙遙終不見，默默坐含嚬。念別疑三月，經遊未一旬。
孤舟多逸興，誰共爾為鄰。
[頁]卷,冊....[914]84,3
第78筆
　　　　萬州曉發放舟乘漲還寄蜀中親朋　陳子昂
空濛巖（一作微）雨霽，爛熳曉雲歸。嘯旅乘明發，奔橈騖斷磯。
蒼茫林岫轉，絡繹漲濤飛。遠岸孤煙出，遙峰[914]曙日微。
前瞻未能眴，坐望已相依。曲直（一作折）多（一作還）今古，經過失是非。
還期方浩浩，征思日騑騑。寄謝千金子，江海事多違。
[頁]卷,冊....[915]84,3
第79筆
　　　　入峭峽安居谿伐木谿源幽邃林嶺相映有奇致焉　陳子昂
肅徒歌伐木，騖（一作驚）楫漾輕舟。靡迤隨迴（一作波）水，潺湲泝淺流。
煙沙分兩岸，露（一作霞，又作霧）島夾雙洲。古樹連雲密，交（一作文）峰入浪浮。
巖潭相映媚，谿谷屢環周。路迥光逾逼（一作出），山深興轉幽。
麕鼯寒思晚，猿鳥暮聲秋。誓息蘭臺策，將從桂樹遊。
因書謝親愛，千歲覓蓬丘。
[頁]卷,冊....[915]84,3
第80筆
　　　　入東陽峽與李明府舟前後不相及　陳子昂
東巖初解纜，南浦遂離群。出沒同洲島，沿洄異渚（一作汀）濆（一作棲泊異江濆）。
風煙猶可望，歌笑浩難聞。路轉青山合，峰迴白日曛。
奔濤上漫漫，積水下（一作浪）沄沄。倏忽猶疑及，差池復兩分。
離離間（一作開）遠樹，藹藹沒遙氛。地上巴陵道，星連牛斗文。
孤狖啼寒月，哀鴻叫斷雲。仙舟不可見。搖（一作遙）思坐氛氳。
[頁]卷,冊....[915]84,3
第81筆
　　　　同旻上人傷壽安傅少府　陳子昂
生涯良浩浩，天命固諄諄。聞道神仙尉，懷德遂為鄰。
疇昔逢堯日，衣冠仕漢辰。交遊紛若鳳，詞翰宛如（一作成）麟。
太息勞黃綬，長思謁紫宸。金蘭徒有契，玉樹已埋塵。
把臂雖無託，平生固亦親。援琴一流涕，舊館幾霑巾。
杳杳泉中夜，悠悠世上春。幽明長隔此，歌哭（一作笑）為何人。
[頁]卷,冊....[915]84,3
第82筆
　　　　南山家園林木交映盛夏五月幽然清涼獨坐思遠率成十韻　陳子昂
寂寥守寒巷，幽獨臥（一作坐）空林。松竹生虛白，階庭橫古今。
鬱蒸炎夏晚，棟宇閟清陰。軒窗交紫靄，簷戶[915]對蒼岑。
鳳蘊仙人籙，鸞歌素女琴。忘機委人代，閉牖察天心。
蛺蝶憐紅藥，蜻蜓愛碧潯。坐觀萬象化，方見百年侵。
擾擾將何息，青青長苦吟。願隨白雲駕，龍鶴相招尋。
[頁]卷,冊....[916]84,3
第83筆
　　　　還至張掖古城聞東軍告捷贈韋五虛己　陳子昂
孟秋首歸路，仲月旅（一作旋）邊亭。聞道蘭山戰，相邀在井陘。
屢鬥關月滿，三捷虜雲平。漢軍追北地，胡騎走南庭。
君為幕中士，疇昔好言兵。白虎鋒應出，青龍陣幾成。
披（一作據）圖見丞相，按節入咸京。寧知玉門道，翻（一作空）作隴西行。
北海朱旄落，東歸白露生。縱橫未得意，寂寞寡相迎。
負劍空歎息，蒼茫登古城。
[頁]卷,冊....[916]84,3
第84筆
　　　　題祀山烽樹贈喬十二侍御　陳子昂
漢庭榮巧宦，雲閣薄邊功。可憐驄馬使，白首為誰雄。
[頁]卷,冊....[916]84,3
第85筆
　　　　初入峽苦風寄故鄉親友　陳子昂
故鄉今日友，歡會坐應同。寧知巴峽路，辛苦石尤風。
[頁]卷,冊....[916]84,3
第86筆
　　　　題田洗馬遊巖桔槔　陳子昂
望苑（一作遠）長為客，商山遂不歸。誰憐北陵井（一作客），未息漢陰機。
[頁]卷,冊....[916]84,3
第87筆
　　　　古意題徐令壁（一作題著作令壁）　陳子昂
白雲蒼梧來，氛氳萬里色。聞君太平世，棲泊靈臺側。
[頁]卷,冊....[916]84,3
第88筆
　　　　贈別冀侍御崔司議（并序）　陳子昂
　　朝廷歡娛，山林幽痗，思魏闕魂已九飛，飲岷江情復三樂。進不忘匡
　　救於國，退不慚無悶在林，冀侍御、崔司議至[916] 公至平，許我以
　　語默于是矣。夫達則以公濟天下，窮則以大道理身，嗟乎！子昂豈敢
　　負古人哉！蜀國酒醨，無以娛客。至於挾清瑟，登高山，白雲在天，
　　清江涵月，可以散孤憤，可以遊太清。一世之逸人，寄千里之道友，
　　吾欲不謝於崔冀二公矣。所恨酒未醒，琴方清，王事靡盬，驛騎遄速
　　，不盡平原十日之飲。又謝叔度累日之歡，雲山悠悠，歎不及也。載
　　想房陸畢子為軒冕之人，不知蜀山有雲，巴水可興，睽闕良會，我心
　　惄然，請以此酣，寄謝諸子，為巴山別引也。
有道君匡國，無悶（一作機）余在林。白雲峨眉（一作岷峨）上，歲晚來相尋。
[頁]卷,冊....[917]84,3
第89筆
　　　　三月三日宴王明府山亭（見歲時雜詠。末句缺一字。）　陳子昂
暮春嘉月，上巳芳辰。群公禊飲，于洛之濱。
奕奕車騎，粲粲都人。連帷競野，袨服縟津。
青郊樹密，翠渚萍新。今我不樂，含意□申。
[頁]卷,冊....[917]84,3