第1筆
　　　　宴柳毅詩　洞庭龍君
　　洞庭龍君女，嫁涇川龍君之子，不得於夫，因遭斥辱。路遇儒生柳毅
　　歸鄉，托其寓書於父。其叔錢塘龍君，性尤暴烈，聞而與涇川戰。迎
　　女歸，宴毅，各為歌勸酬。後龍女至人間，與毅婚，儀鳳中事也。
大天蒼蒼兮大地茫茫，人各有志兮何可思量。狐神鼠聖兮薄社依牆，雷霆一發兮其孰敢當。
荷貞人兮信義長，令骨肉兮還故鄉。永言慚愧兮何時忘。（洞庭龍君歌，奉柳毅酒。）

上天配合兮生死有途，此不當婦兮彼不當夫。腹心辛苦兮涇水之隅，風霜滿鬢兮雨雪羅襦。
賴明公兮引素書，令骨肉兮家如初。永言珍重兮無時無。（錢塘君歌，奉柳毅酒。）

碧雲悠悠兮涇水東流，傷嗟美人兮雨泣花愁。尺書遠達兮以解君憂，哀冤果雪兮還處其休。
荷君和雅兮感甘羞，山家寂寞兮難久留。欲將辭去兮悲綢繆。（柳毅歌，答二龍君。）

[頁]卷,冊....[9766]864,24
第2筆
　　　　鑄鏡歌[9766]　龍護老人
　　天寶三載，揚州進水心鏡，縱橫九寸，背有盤龍，勢如生動。七載，
　　秦中大旱，葉法善用鏡龍祈雨，雲從之出，甘霖大霈。初鑄鏡時，有
　　老人自稱龍護，同一小童名玄冥至鑪所。經三日，失之，於鑪前獲素
　　書一紙，并一歌，移鑪於揚子江心，五月五日午時鑄成焉。
盤龍盤龍，隱於鏡中。分野有象，變化無窮。
興雲吐霧，行雨生風。上清仙子，來獻聖聰。
[頁]卷,冊....[9767]864,24
第3筆
　　　　示韋泛祿命　冥吏
　　韋泛者，大曆初，罷金壇尉客遊。忽暴卒，再宿而甦，言見故人為冥
　　官，檢繫誤追，叱吏送歸。因求其祿壽，令一吏書其左手，後調授陽
　　曲縣主簿。秩滿，為揚子縣巡官，後終於建中初六月，其日乃立秋日
　　也。
前陽復後楊，後楊年年強。七月之節歸玄鄉。
[頁]卷,冊....[9767]864,24
第4筆
　　　　贈僧　滕傅胤
　　大曆中，有郎子神降於桐廬女子王法智，自言姓滕名傳胤，京兆萬年
　　人。縣令鄭鋒者，好奇之士，嘗呼法智至舍，令屈滕。久之，方至。
　　其辨對言語，深有士風，每與詞人談經誦詩，歡言終日。有客僧詣法
　　智乞丐，神贈詩云。
卓立不求名出家，長懷片志在青霞。今日英雄氣衝蓋，誰能久坐寶蓮花。
[頁]卷,冊....[9767]864,24
第5筆
　　　　贈人　滕傅胤
平生才不足，立身信有餘。自歎無大故，君子莫相疏。
[頁]卷,冊....[9768]864,24
第6筆
　　　　鄭鋒宅神詩　滕傅胤
　　鋒嘗集諸賢，與神獻酬數百言，各為詩一章，神亦率然誦詩一首，曰
　　眾人莫廝笑。又云此作亦頗蹀躞。
浦口潮來初淼漫，蓮舟搖颺採花難。春心不愜空歸去，會待潮回更折看。

忽然湖上片雲飛，不覺舟中雨溼衣。折得蓮花渾忘卻，空將荷葉蓋頭歸。

[頁]卷,冊....[9768]864,24
第7筆
　　　　與鄭德璘奇遇詩　水府君
　　貞元中湘潭尉鄭德璘，家居長沙。每歲省親過江夏，多遇老叟鬻菱芡
　　者，德璘挈松醪春飲之，叟亦不甚愧荷。有鹺賈韋者女美豔，夜與鄰
　　舟女知詩者同泊。鄰舟女聞江中有秀才吟所作拾芙蓉詩，取紅牋寫之
　　，置韋女奩中。及旦，分舟去。德璘舟自江夏歸，適與韋舟同宿洞庭
　　。韋氏於水窗中垂釣，德璘窺見之，以紅綃題詩投之，惹其鉤，女收
　　得，恥無所報，遂以夜來鄰舟女所寫紅牋投之。德璘謂女所製，恨無
　　計款曲，而韋舟遽張帆先去，歿於洞庭。德璘聞之悲惋，夜為詩弔而
　　投之。遂感水神，持詣水府，府君曰，曩有義相及，不可不曲活此女
　　。召主者攜韋氏返魂，送德璘舟，納為室。後德璘調選巴陵，使人迎
　　韋氏。舟至洞庭，值逆風挽舟，韋氏見一老篙工，即水府君也。韋氏
　　拜謝，府君以詩書韋氏巾而去。後德璘詳詩意，方悟即昔日鬻菱芡老
　　叟。歲餘，有秀才崔希周投詩卷於德璘，內有江上夜拾得芙蓉詩，因
　　知韋氏所投德璘紅牋詩，是希周所作耳。德璘官至刺史。
物觸輕舟心自知，風恬煙（一作浪）靜月光微。夜深江上解愁思，拾得紅蕖香惹衣。（崔希周秀才拾芙蓉詩。）
[9768]
纖手垂鉤對水窗，紅蕖秋色豔長江。既能解珮投交甫，更有明珠乞一雙。（鄭德璘投韋氏詩。）

湖面狂風且莫吹，浪花初綻月光微。沈潛暗想橫波淚，得共鮫人相對垂。（此下二首德璘弔韋氏詩。）

洞庭風軟荻花秋，新沒青娥細浪愁。淚滴白蘋君不見，月明江上有輕鷗。（德璘弔韋氏。）

昔日江頭菱芡人，蒙君數飲松醪春。活君家室以為報，珍重長沙鄭德璘。（水府君題韋氏巾上。）

[頁]卷,冊....[9769]864,24
第8筆
　　　　笑巫詩（元和四年，壽州霍丘縣有李六郎神，自稱御史大夫李序。與人言，不見其形，聲如女人。吐詞切要，宛轉笑詠。）　李序
魍魎何曾見，頭旋即下神。圖他衫子段，詐道大王嗔。
[頁]卷,冊....[9769]864,24
第9筆
　　　　霅溪夜宴詩　水神
　　霅溪蔣琛，常設網罟給食。一夕，風雨晦冥，見魚鱉蹙波為城，蚊蜃
　　噓氣為樓臺宮殿，有松江太湖霅溪諸神為境會夜宴。同預者，湘
　　江神鴟夷君范相國，及申屠狄徐衍諸人，各有詩歌云。
濁波揚揚兮凝曉霧，公無渡河兮公竟渡。風號水激兮呼不聞，提衣看入兮中流去。
浪排衣兮隨步沒，沈屍深入兮蛟螭窟。蛟螭盡醉兮君血乾，推出黃沙兮泛君骨。
當時君死兮妾何適，遂就波瀾兮合魂魄。願持精衛銜石心，窮斷河源塞泉脈。（諸神命麗玉唱公無渡河歌。）
 [9769]
悲風淅淅兮波綿綿，蘆花萬里兮凝蒼煙。虯螭窟宅兮淵且玄，排波疊浪兮沈我天。
所覆不全兮身寧全，溢眸恨血兮徒漣漣。誓將柔荑抉鋸牙之喙，空水府而藏其腥涎。
青娥翠黛兮沈江壖，碧雲斜月兮空嬋娟。吞聲飲恨兮語無力，徒揚哀怨兮登歌筵。（命曹娥唱怨江波三疊。）

白露漙兮西風高，碧波萬里兮翻洪濤。莫言天下至柔者，載舟覆舟皆我曹。（太湖神歌。）

君不見夜來渡口擁千艘，中載萬姓之脂膏。當樓船泛泛於疊浪，恨珠貝又輕於鴻毛。
又不見朝來津亭維一舠，中有一士青其袍。赴宰邑之良日，任波吼而風號。
是知溺名溺利者，不免為水府之腥躁。（松江神歌。）

山勢縈迴水脈分，水光山色翠連雲。四時盡入詩人詠，役殺吳興柳使君。（霅溪神歌。）

渺渺煙波接九疑，幾人經此泣江蘺。年年綠水青山色，不改重華南狩時。（湘江神歌。）

浪闊波澄秋氣涼，沈沈水殿夜初長。自憐休退五湖客，何幸追陪百谷王。
香裊碧雲飄几席，觥飛白玉豔椒漿。酒酣獨泛扁舟去，笑入琴高不死鄉。（范相國獻境會夜宴詩。）

珠光龍耀火，夜接朝雲宴渚宮。鳳管清吹淒極浦，朱弦間奏冷秋空。
論心幸遇同歸友，揣分慚無輔佐功。雲雨各飛真境後，不堪波上起悲風。（徐處士衍獻境會夜宴詩，并簡范相國。）

鳳鶱鶱以降瑞兮，患山雞之雜飛。玉溫溫以呈器兮，因碔砆之爭輝。
當侯門之四闢兮，墐嘉謨之重扉。既瑞器而無庸兮，宜昏暗之相微。
徒刳石以為舟兮，顧沿流而志違。將刻木而作羽兮，與超騰之理非。
矜孑孑於空江兮，靡群援之可依。血淋淋而滂流兮，顧江魚之腹而將歸。
西風蕭蕭兮湘水悠悠，白芷芳歇兮江蘺秋。日晼晼兮川雲收，櫂四起兮悲風幽。
羈魂汨沒兮我名永浮，碧波雖涸兮厥譽長流。向使甘言[9770]盛行於曩昔，豈今日居君王之座頭。
是知貪名徇祿而隨世磨滅者，雖正寢之死乎無得與吾儔。當鼎足之嘉會兮，獲周旋於君侯。
雕盤玉豆兮羅珍羞，金卮瓊斝兮方獻酬。敢寫心兮歌一曲，無誚余持杯以淹留。（屈大夫歌。）

行殿秋未晚，水宮風初涼。誰言此中夜，得接朝宗行。
靈鼉振鼕鼕，神龍耀煌煌。紅樓壓波起，翠幄連雲張。
玉簫冷吟秋，瑤瑟清含商。賢臻江湖叟，貴列川瀆王。
諒予衰俗人，無能振頹綱。分辭皆亂世，樂寐蛟螭鄉。
棲遲幽島間，幾見波成桑。爾來盡流俗，難與傾壺觴。
今日登華筵，稍覺神揚揚。方歡滄浪侶，遽恐白日光。
海人瑞錦前，豈敢言文章。聊歌靈境會，此會誠難忘。（申屠先生獻境會夜宴詩。）

雪集大野兮血波洶洶，玄黃交戰兮吳無全隴。既霸業之將墜，宜嘉謨之不從。
國步顛蹶兮吾道遘凶，處鴟夷之大困。入淵泉之九重，上帝愍余之非辜兮。
俾大江鼓怒其冤蹤，所以鞭浪山而疾驅波岳。亦粗足展余拂鬱之心胸，當靈境之良宴兮。
謬尊俎之相容，擊簫鼓兮撞歌鐘。吳謳越舞兮歡未極，遽軍城曉鼓之鼕鼕。
願保上善之柔德，何行樂之地兮難相逢。（鴟夷君歌。）

[頁]卷,冊....[9771]864,24
第10筆
　　　　為劉洪作　輔國將軍
　　檀州太和廢屯，任者輒死。有沛國劉洪，給事薛楚玉，性剛直，不畏
　　妖，請為屯官。神附架屋匠人，自稱吾輔國將軍也。汝為人強直有才
　　幹，將任汝以職。因索紙作詩二章，書跡特妙，可方右軍。洪未幾果
　　死。有人見洪紫衣，從騎甚壯，曰吾為輔國將軍[9771]所用，太富貴
　　矣。
烏烏在虛飛，玄駒遂野依。名今編戶籍，翠過葉生稀。

箇樹枝條朽，三花五面啼。移家朝度日，誰覺（此下缺三字）。

[頁]卷,冊....[9772]864,24
第11筆
　　　　語　太白山神
　　唐廢帝初舉兵，有客將房暠，素信瞽者張濛，能下太白山神，蓋魏崔
　　浩也。暠使問之，神傳語不能解，後即位受冊，曰維應順元年歲次甲
　　午四月庚午朔，帝顧暠曰神言不驗哉！由是暠益親信，專以巫祝為
　　事。
三珠併一珠，驢馬沒人驅。歲月甲庚午，中興戊己土。
[頁]卷,冊....[9772]864,24
第12筆
　　　　月夜吟　瀵水神
　　馮翊之屬縣夏陽，有瀵泉，水清徹，毫縷無隱。太和中，有趙生者，
　　尉於夏陽，與友步月泉上。見一人，貌甚黑，被綠袍，自水中流沿泳
　　吟詩，久之，入水沒。明日，又至泉所，有神祠曰瀵水神。入廟，見
　　偶人被綠袍者，前所見水中人也。
夜月明皎皎，綠波空悠悠。
[頁]卷,冊....[9772]864,24
第13筆
　　　　答鄭生歌　湘中蛟女
　　垂拱中，太學進士鄭生在洛下，有蛟女與之合，號為氾人，居數歲而
　　別。後生登岳陽樓，望鄂渚，愁吟云云。忽見女出，舞波上，歌訖而
　　逝。
泝青山兮江之隅，拖湘波兮褭綠裾。荷拳拳兮情未舒，匪同歸兮將焉如。
[頁]卷,冊....[9773]864,24
第14筆
　　　　風光詞　湘中蛟女
隆佳秀兮昭盛時，播薰綠兮淑華歸。故里（一作室）荑與處萼兮，潛重房以飾姿。
見雅（一作耀）態之韶華兮，蒙長靄以為幃。醉融光兮渺渺瀰瀰，迷千里兮涵煙眉。
晨陶陶兮暮熙熙，舞嫋娜之穠條兮。娉盈盈以披遲，酡遊顏兮倡蔓卉縠。
流倩電兮石髮髓施。（以上二首沈亞之撰詞。）
[頁]卷,冊....[9773]864,24
第15筆
　　　　（附）鄭生詩　湘中蛟女
情無垠兮水湯湯（一作蕩蕩洋洋），懷佳期兮屬三湘。
[頁]卷,冊....[9773]864,24
第16筆
　　　　感懷詩　龍女
　　汝南許漢陽，貞元中，舟行洪饒間，到一小湖中，亭宇甚盛，額曰夜
　　明宮。女郎六七人，揖坐，命酒。一女郎曰有感懷一章，[9773]請
　　誦之。別後，回顧飲所，無見。至口，有人云昨夜溺四人，一人
　　得活。言龍王諸女洞庭宵宴，取四人血作酒，緣客少，不多飲，我卻
　　得來。問客為誰，曰一措大耳。漢陽默自疑，吐出血數升，方平。
海門連洞庭，每去三千里。十載一歸來，辛苦瀟湘水。
[頁]卷,冊....[9774]864,24
第17筆
　　　　寄張無頗　廣利王女
　　長慶中，進士張無頗遊番禺，有善易袁大娘者，與之玉龍膏一合，教
　　其立標治疾，可獲名姝。無頗依教。果有黃衣將廣利王命，邀治貴主
　　疾。出膏令吞之，立愈，貴主與之目成。辭歸月餘，遣青衣送紅牋詩
　　二首。頃之，主有疾如初，王復召無頗治，因以女歸之。遣還人間，
　　居韶陽，後恐人疑訝，去不知所適。無頗嘗詰妻，袁大娘何人，乃袁
　　天綱女，程先生妻也。
羞解明璫尋漢渚，但憑春夢訪天涯。紅樓日暮鶯飛去，愁殺深宮落砌花。

燕語春泥墮錦筵，情愁無意整花鈿。寒閨攲枕不成夢，香炷金爐自褭煙。

[頁]卷,冊....[9774]864,24
第18筆
　　　　與崔渥冥會雜詩　湘妃廟
萬里同心別九重，定知涉歷此相逢。誰人翻向群峰路，不得蒼梧徇玉容。（崔渥題湘妃廟。）

春鳥交交引思濃，豈期塵跡拜仙宮。鸞歌鳳舞飄珠翠，疑是陽臺一夢中。（渥感會湘妃席上作。）
[9774]
鸞輿昔日出蒲關，一去蒼梧更不還。若是不留千古恨，湘江何事竹猶斑。（湘妃賦。）

愁聞黃鳥夜關關，溈汭春來有夢還。遺美代移刊勒絕，唯聞留得淚痕斑。

方承恩寵醉金杯，豈為干戈驟到來。亡國破家皆有恨，捧心無語淚蘇臺。（西施同賦。）

桃花流水兩堪傷，洞口煙波月漸長。莫道仙家無別恨，至今垂淚憶劉郎。（桃源仙子同賦。）

涇陽平野草初春，遙望家鄉淚滴頻。當此不知多少恨，至今空憶在靈姻。（洞庭龍女同賦。）

目斷魂銷正惘然，九疑山際路漫漫。何人知得心中恨，空有湘江竹萬竿。（尤啟中題二妃廟。）

常說仙家事不同，偶陪花月此宵中。錦屏銀燭皆堪恨，惆悵紗窗向曉風。（啟中湘妃席上。）

[頁]卷,冊....[9775]864,24
第19筆
　　　　又湘妃詩四首（一作女仙題湘妃廟詩）　湘妃廟
渺渺三湘萬里程，淚篁幽石助芳貞。孤雲目斷蒼梧野，不得攀龍到玉京。

碧杜紅蘅縹緲香，冰絲彈月弄（一作夢）清涼。峰巒一一俱相似，九處堪疑九斷腸。

玉輦金根去不回，湘川秋晚楚弦哀。自從泣盡江蘺血，夜夜愁風怨雨來。

少將風月怨平湖，見盡扶桑水到枯。相約杏花壇上去，畫闌紅子鬥樗蒱。

[頁]卷,冊....[9775]864,24
第20筆
　　　　與何光遠贈答詩　明月潭龍女
簷上簷前燕語新，花開柳發自傷神。誰能將我相思意，說與江隈解佩人。（何光遠傷春吟。）
[9775]
坐久風吹綠綺寒，九天月照水精盤。不思卻返沈潛去，為惜春光一夜歡。（龍女贈光遠。）

澹蕩春光物象饒，一枝瓊豔不勝嬌。若能許解相思佩，何羨星天渡鵲橋。（光遠答龍女。）

玉漏涓涓銀漢清，鵲橋新架路初成。催妝既要裁篇詠，鳳吹鸞歌早會迎。（催妝二首。）

寶車輾駐彩雲開，誤到蓬萊頂上來。瓊室既登花得折，永將凡骨逐風雷。

負妾當時寤寐求，從茲粉面阻綢繆。宮空月苦瑤雲斷，寂寞巴江水自流。（龍女留別光遠。）

[頁]卷,冊....[9776]864,24
第21筆
　　　　寄紫蓋陽居士　黃陵美人
落葉棲鴉掩廟扉，菟絲金縷舊羅衣。渡頭明月好攜手，獨自待郎郎不歸。
[頁]卷,冊....[9776]864,24
第22筆
　　　　贈謝府君　吳興神女
玉釵空中墮，金釧色已歇。獨泣謝春風，秋夜傷明月。
[頁]卷,冊....[9776]864,24