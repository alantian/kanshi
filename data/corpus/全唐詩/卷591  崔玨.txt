第1筆
　　　　道林寺　崔玨
臨湘之濱麓之隅，西有松寺東岸無。松風千里擺不斷，竹泉瀉入于僧廚。
宏梁大棟何足貴，山寺難有山泉俱。四時唯夏不敢入，燭龍安敢停斯須。
遠公池上種何物，碧羅扇底紅鱗魚。香閣朝鳴大法鼓，天宮夜轉三乘書。
野花市井栽不著，山雞飲啄聲相呼。金檻僧迴步步影，石盆水濺聯聯珠。
北臨高處日正午，舉手欲摸黃金烏。遙江大船小於葉，遠村雜樹齊如蔬。
潭州城郭在何處，東邊一片青模糊。今來古往人滿地，勞生未了歸丘墟。
長卿之門久寂寞，五言七字誇規模。我吟杜詩清入骨，灌頂何必須醍醐。
白日不照耒陽縣，皇天厄死飢寒軀。明珠大貝採欲盡，蚌蛤空滿赤沙湖。
今我題詩亦無味，懷賢覽古成長吁。不如興罷過江去，已有好月明歸途。
[頁]卷,冊....[6857]591,18
第2筆
　　　　美人嘗茶行　崔玨
雲鬟枕落困春泥，玉郎為碾瑟瑟塵。閑教鸚鵡啄窗響，和嬌扶起濃睡人。
銀瓶貯泉水一掬，松雨聲來乳花熟。朱脣啜破綠雲時，咽入香喉爽紅玉。
明眸漸開橫（一作轉）秋水，手撥絲簧醉心起。臺時（一作前）卻坐推金[6857]箏，不語思量夢中事。
[頁]卷,冊....[6858]591,18
第3筆
　　　　門前柳　崔玨
門前蜀柳□知春，風澹煖煙愁殺人。將謂只栽郡樓下，不知迤邐連南津。
南津柳色連南市，南市戎州三百里。夷陬蠻落相連接，故鄉莫道心先死。
我今帝里尚有家，門前嫩柳插（一作披）仙霞。晨霑太一壇邊雨，暮宿鳳皇城裏鴉。
別來三載當誰道，門前年年綠陰好。春來定解飛雪花，雨後還應庇煙草。
憶昔當年栽柳時，新芽茁茁嫌生遲。如今宛轉稊著地，常向綠陰勞夢思。
不道彼樹好，不道此樹惡。試將此意問野人，野人盡道生處樂。
為報門前楊柳栽，我應來歲當歸來。縱令樹不能攀折，白髮如絲心似灰。
[頁]卷,冊....[6858]591,18
第4筆
　　　　岳陽樓晚望　崔玨
乾坤千里水雲間，釣艇如萍去復還。樓上北風斜卷席，湖中西日倒銜山。
懷沙有恨騷人往，鼓瑟無聲帝子閒。何事黃昏尚凝睇，數行煙樹接荊蠻。
[頁]卷,冊....[6858]591,18
第5筆
　　　　哭李商隱　崔玨
成紀星郎字義山，適歸高（一作黃）壤抱長歎。詞林枝葉三春盡，學海波瀾一夜乾。
風雨已吹燈燭滅，姓名長在齒牙寒。只應物外攀琪樹，便著霓裳（一作衣）上絳（一作玉）壇。

虛負凌雲萬丈才，一生襟抱未曾開。鳥啼花落人何在，竹死桐枯鳳不來。
良馬足因無主踠，舊交心為絕弦哀。九泉莫嘆三光隔，又送文星入夜臺。

[頁]卷,冊....[6858]591,18
第6筆
　　　　和友人鴛鴦之什[6858]　崔玨
翠鬣紅衣（一作毛）舞夕（一作落）暉，水禽情似此禽稀。暫分煙島猶回首，只渡寒塘亦共（一作並）飛。
映霧乍（一作盡）迷珠（一作金）殿瓦，逐梭齊上（一作還似）玉人機。採蓮無限蘭橈女，笑指中流羨（一作候）爾歸。

寂寂春塘煙晚（一作曉）時，兩心和影共依依。溪頭日暖眠沙穩，渡口風寒浴浪稀。
翡翠莫誇饒彩飾，鷿鵜須羨好毛衣。蘭深芷密無人見，相逐相呼何處歸。

舞鶴翔鸞俱別離，可憐生死兩相隨。紅絲毳落眠汀處，白雪花成蹙浪時。
琴上只聞交頸語，窗前空展共飛詩（一作時）。何如相見長相對，肯羨人間多所思。

[頁]卷,冊....[6859]591,18
第7筆
　　　　有贈　崔玨
莫道妝成斷客腸，粉胸綿手白蓮香。煙分頂上三層綠，劍截眸中一寸光。
舞勝柳枝腰更軟，歌嫌珠貫曲猶長。雖然不似王孫女，解愛臨邛賣賦郎。

錦里芬芳少佩蘭，風流全占似君難。心迷曉夢窗猶暗，粉落香肌汗未乾。
兩臉夭桃從鏡發，一眸春水照人寒。自嗟此地非吾土，不得如花歲歲看。

[頁]卷,冊....[6859]591,18
第8筆
　　　　和人聽歌　崔玨
氣吐幽蘭出洞房，樂人先問調宮商。聲和細管珠纔轉，曲度沈煙雪更香。
公子不隨腸萬結，離人須落淚千行。巫山唱罷行雲過，猶自微塵舞畫粱。

紅臉初分翠黛愁，錦筵歌板拍清秋。一樓春雪和塵落，午夜寒泉帶雨流。
座上美人心盡死，尊前旅客淚難收。莫辭更送劉郎酒，百斛明珠異日酬。

[頁]卷,冊....[6859]591,18
第9筆
　　　　水晶枕　崔玨
千年積雪萬年冰，掌上初擎力不勝。南國舊知何處得，北方寒氣此中凝。
黃昏轉燭螢飛沼，白日褰簾水在簪。蘄簟蜀琴相對好，裁詩乞與滌煩襟。
[頁]卷,冊....[6860]591,18
第10筆
　　　　席間詠琴客　崔玨
七條弦上五音寒，此藝知音自古難。唯有河南房次律，始終憐得董庭蘭。
[頁]卷,冊....[6860]591,18
第11筆
　　　　句　崔玨
楚王宮地羅含宅，賴許時時聽法來（早梅贈李商隱○見商隱集注）。
[頁]卷,冊....[6860]591,18