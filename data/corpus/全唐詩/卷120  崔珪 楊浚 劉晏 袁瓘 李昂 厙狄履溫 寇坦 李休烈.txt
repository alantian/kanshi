第1筆
　　　　孤寢怨　崔珪
征戍動經年，含情拂玳筵。花飛織錦處，月落擣衣邊。
燈暗愁孤坐，床空怨獨眠。自君遼海去，玉匣閉春弦。
[頁]卷,冊....[1206]120,4
第2筆
　　　　題武陵（一作臨）草堂　楊浚
草堂列仙樓，上在青山頂。戶外窺數峰，階前對雙井。
雨來花盡溼，風度松初冷。登棧行不疲，入谿語彌靜。
云能去塵服，兼欲事金鼎。正直心所存，諂諛長自省。
適知幽遁趣，已覺煩慮屏。更愛雲林間，吾將臥南潁。
[頁]卷,冊....[1206]120,4
第3筆
　　　　廣武懷古[1206]　楊浚
河水城下流，登城望彌愜。海雲飛不斷，岸草綠相接。
龍門無舊場，武牢有遺堞。扼喉兵易守，捫指計何捷。
天奪項氏謀，卒成漢家業。鄉山遙可見，西顧淚盈睫。
[頁]卷,冊....[1207]120,4
第4筆
　　　　贈李郎中　楊浚
仙郎早朝退，直省臥南軒。院竹自成賞，階庭寂不喧。
焚香開後閣，起草閉前門。禮樂風流美，光華星位尊。
榮兼朱紱貴，交乃布衣存。是日登龍客，無忘君子恩。
[頁]卷,冊....[1207]120,4
第5筆
　　　　詠王大娘戴竿　劉晏
　　太平御覽云：明皇御勤政樓，大張樂，羅列百技。時教坊有王大娘者
　　，戴百尺竿，竿上施木山，狀瀛洲方丈，令小兒持絳節出入于其間，
　　歌舞不輟。時晏以神童為祕書正字，方十歲，帝召之，貴妃置之膝上
　　，為施粉黛，與之巾櫛，令詠王大娘戴竿。晏應聲而作，因命牙笏及
　　黃紋袍賜之。
樓前百戲競爭新，唯有長竿妙入神。誰謂綺羅〔翻〕（番）有力，猶自嫌輕更著人。
[頁]卷,冊....[1207]120,4
第6筆
　　　　享太廟樂章　劉晏
漢祚惟永，神功中興。夙驅氛祲，天覆黎蒸。
三光再朗，庶績其凝。重熙累葉，景命是膺。
[頁]卷,冊....[1208]120,4
第7筆
　　　　鴻門行　袁瓘
少年買意氣，百金不辭費。學劍西入秦，結交北遊魏。
秦魏多豪人，與代亦殊倫。由來不相識，皆是暗相親。
寶馬青絲轡，狐裘貂鼠服。晨過劇孟游，暮投咸陽宿。
然諾本云云，諸侯莫不聞。猶思百戰術，更逐李將軍。
始從灞陵下，遙遙度朔野。北風聞楚歌，南庭見胡馬。
胡馬秋正肥，相邀夜合圍。戰酣烽火滅，路斷救兵稀。
白刃縱橫逼，黃塵飛不息。虜騎血灑衣，單于淚沾臆。
獻凱雲臺中，自言塞上雄。將軍行失勢，部曲遂無功。
新人不如舊，舊人不相救。萬里長飄颻，十年計不就。
棄置難重論，驅馬度鴻門。行看楚漢事，不覺風塵昏。
寶劍中夜撫，悲歌聊自舞。此曲不可終，曲終淚如雨。
[頁]卷,冊....[1208]120,4
第8筆
　　　　惠文太子挽歌（睿宗之子岐王範也，開元十四年卒，贈太子。）　袁瓘
寒仗丹旄引，陰堂白日違。暗燈明象物，畫水溼靈衣。
羽化淮王去，仙迎太子歸。空餘燕銜土，朝夕向陵飛。
[頁]卷,冊....[1208]120,4
第9筆
　　　　從軍行　李昂
漢家未得燕支山，征戍年年沙朔間。塞下長驅汗血馬，雲中恆閉玉門關。
陰山瀚海千萬里，此日桑河凍流水。稽洛川邊胡騎來，漁陽戍裏烽煙起。
長途羽檄何相望，天子按劍思北方。羽林練士拭金甲，將軍校戰出玉堂。
幽陵異域風煙改，亭障連連古今在。夜聞鴻雁南渡河，曉望旌旗北臨海。
塞沙飛淅瀝，遙裔連窮磧。玄漠雲平初合陣，西山月出聞鳴鏑。
城南百戰多苦辛，路傍死臥黃沙人。戎衣不脫隨霜雪，汗馬䟃𧽼長被鐵。
楊葉樓中不寄書，蓮花劍上空流血。匈奴未滅不言家，驅逐行行邊徼賒。
歸心海外見明月，別思天邊夢落花。天邊（一作落花）迴望何悠悠，芳樹無人渡隴頭。
春雲不變陽關雪，桑葉先知胡地秋。田疇不賣盧龍策，竇憲思勒燕然石。
麾兵靜北垂，此日交河湄。欲令塞上無干戚，會待單于繫頸時。
[頁]卷,冊....[1209]120,4
第10筆
　　　　賦戚夫人楚舞歌　李昂
定陶城中是妾家，妾年二八顏如花。閨中歌舞未終曲，天下死人如亂麻。
漢王此地因征戰，未出簾櫳人已薦。風花菡萏落轅門，雲雨裴回入行殿。
日夕悠悠非舊鄉，飄飄處處逐君王。閨門向（一作玉閨門）裏通歸夢，銀燭迎來在戰場。
相從（一作從來）顧恩不顧己，何異浮萍寄深水。逐戰曾迷隻輪下，隨君幾陷重圍裏。
此時平楚復平齊，咸陽宮闕到關西。珠簾夕殿聞鐘磬，白日秋天憶鼓鼙。
君王縱恣翻成誤，呂后由來有深妒。不奈君王容鬢衰，相存相顧能幾時。
黃泉白骨不可報，雀釵翠羽從此辭。君楚歌兮妾楚舞，脈脈相看兩心苦。
曲未終兮袂更揚，君流涕兮妾斷腸。已見儲君（一作謀臣）歸惠帝，徒留愛子付周昌。
[頁]卷,冊....[1209]120,4
第11筆
　　　　句　李昂
耳臨清渭洗，心向白雲閒。（紀事云：「唐雋秀諸科，初皆考功主之。開元二十四年，昂為員外，主試事。昂性剛急，集貢士與之約，有請託者，當首落之。既而昂外舅舉進士李權，昂召權。庭數之，且斥其章句之瑕以辱焉。權應曰，人或相之，竊聞左右，非敢求也。鄙文不臧，既聞命矣
　。執事昔有雅什，愚將切磋，可乎？昂怒而嬉笑曰，有何不可？權曰，耳臨清渭洗，心向白雲閒，非執事詞耶。昔唐堯讓天下于許由，由惡聞，故洗耳。今天子春秋鼎盛，不揖讓於足下，而洗耳，何哉？昂聞，駭而起，不知所酬，訴執政下權吏。自後以省郎位輕，不足臨多士，以禮部侍
　郎專之。）
[頁]卷,冊....[1210]120,4
第12筆
　　　　夏晚初霽南省寓直用餘字（時兼尚書郎節度判官）　厙狄履溫
薄宦因時泰，涼宵寓直初。沈沈仙閣閉，的的暗更徐。
霽色連空上，炎氛入夜除。星迴南斗落，月度北窗虛。
待漏殘燈照，含芳襲氣餘。寐來冠不解，奏罷草仍書。
幕府慚良策，明曹愧散樗。命輕徒有報，義重更難疏。
燕廈欣成託，鵷行濫所如。晨趨當及早，復此戒朝車。
[頁]卷,冊....[1210]120,4
第13筆
　　　　同皇甫兵曹天官寺浴室新成招友人賞會　寇坦
溫室歡初就，蘭交托勝因。共聽無漏法，兼濯有為塵。
水潔三空性，香沾四大身。清心多善友，頌德慰同人。
[頁]卷,冊....[1211]120,4
第14筆
　　　　同張少府和厙狄員外夏晚初霽南省寓直時兼充節度判官之作　寇坦
黃綬歸休日，仙郎復奏餘。晏居當夏晚，寓直會晴初。
露散星文發，雲披水鏡虛。高才推獨唱，嘉會喜連茹。
月色搖春闥，香煙靄暝廬。千門傳夜警，萬象照階除。
少孺嘉能賦，文強閱賜書。兼曹謀未展，入幕志方攄。
為奉靈臺帛，恭先待漏車。貞標不可仰，空此樂樵漁。
[頁]卷,冊....[1211]120,4
第15筆
　　　　詠銅柱　李休烈
天門街裏倒天樞，火急先須卸火珠。計合一條絲線挽，何勞兩縣索人夫。（長壽三年，武后建銅柱，謂之天樞，開元中詔毀。先是有訛言云：一條絲，挽天樞。故休烈詩及之。）
[頁]卷,冊....[1211]120,4