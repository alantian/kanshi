第1筆
　　　　渾家門客聯句
　　文明初，毘陵滕庭俊之洛調選，至滎水西，投道傍莊家，見二人，一
　　稱麻大，名來和，一稱和且耶。言同作渾家門客，邀庭俊赴其館，飲
　　啖，各賦詩，題曰：同在渾家平原門館聯句，忽被主人覓喚，乃知坐
　　廁屋下。傍有大蒼蠅，禿掃帚而已。庭俊先患熱疾，自此頓愈。
自與渾家鄰，馨香遂滿身。無心好清靜，人用去灰塵。（麻大賦。）

終朝每去依煙火，春至還歸養子孫。曾向苻王筆端坐，爾來求食渾家門。（和且耶賦。）

[頁]卷,冊....[9811]867,24
第2筆
　　　　長鬚國駙馬詠妻
　　大足初，有士人隨新羅使泛海，風吹至一處，人皆長鬚，號長鬚國。
　　其王拜士人為駙馬，主甚美而有鬚，嬪姬亦然。士人每見之不悅，因
　　賦此詩，王大笑曰：駙馬竟未能忘情於小女頤頷間乎。忽一日，其君
　　臣憂戚，士人怪問之，王泣曰：吾國有難，非駙馬不能救。士人驚曰
　　：茍難可弭，性命不敢辭也。王乃令具舟，命使隨往，謂曰：煩駙馬
　　一謁海龍王，但言東海第三汊第七島長鬚國有難求救，我國絕微，須
　　再三言之。因涕泣執手而別。士人登舟，瞬息至岸，乃前求謁龍王。
　　王降階迎，訪其來意。士人具說，龍王即命速勘。良久，一人入白，
　　境內並無此國。士人復哀訴，龍王更敕使者細尋勘。食頃，使者返曰
　　：此鳥蝦合供大王此月食[9811]料，前日已追到。龍王笑曰：客固為
　　蝦所魅耳。吾雖為王，所食皆稟天符，今為客減食。乃令引客視之，
　　見鐵鑊數十如屋，滿中是蝦，有五六頭，色赤，大如臂，見客跳躍，
　　似求救狀。引者曰：此蝦王也。士人不覺悲泣，龍王命赦蝦王一鑊，
　　令使送客歸中國。二夕，至登州，顧二使，乃巨龍也。
花無葉不妍，女無鬚亦醜。丈人試遣無，未必不如有。
[頁]卷,冊....[9812]867,24
第3筆
　　　　原陵老翁吟
　　神龍中，廬江何讓之赴洛，見原陵盤石上坐一翁，眉鬢皓然，著賨幪
　　巾，襦袴，幘烏紗，抱膝南望吟詩。讓之已訝其非人，翁忽又吟，讓
　　之遽欲前執，翁倏然躍入丘中，讓之從焉，翁已復本形為一狐跳出。
　　讓之見几案上有一帖文書，題云應天狐超異科策，懷之躍出。後數日
　　，有僧備三百縑購贖，讓之納縑，仍不與書帖。經月餘，其弟至，問
　　讓之取書帖去，即化為一狐。未幾，有敕捕內庫被人盜貢絹三百疋，
　　尋蹤及讓之，獲其縑，讓之不能雪，卒斃枯木。
野田荊棘春，閨閣綺羅新。出沒頭上日，生死眼前人。
欲知我家在何處，北邙松柏正為鄰。

洛陽女兒羅綺多，無奈孤翁老去何，奈爾何。

正色鴻燾，神思化伐。穹施后承，光負玄設。
嘔淪吐萌，垠倪散截。迷腸郗曲，䨴（音矇）零霾曀（入聲）。
雀燬龜水，健馳御屈。拿尾研動，祩祩。
用祕功，以嶺以穴。柂薪伐藥，莽榤萬茁。
嘔律則祥，佛倫惟薩。牡虛無有，頤咽蕊屑。
肇素未來，晦明興滅。（狐書一。）

五行七曜，成此閏餘。上帝降靈，歲且涒徐。
蛇蛻其皮，吾亦神攄。九九六六，束身天除。
何以充喉，吐納[9812]太虛。何以蔽踝，霞袂雲袽。
哀爾浮生，櫛比荒墟。吾復麗氣，還形之初。
在帝左右，道濟忽諸。（狐書二。）
[頁]卷,冊....[9813]867,24
第4筆
　　　　嚴寒質詩
　　景雲初，蕭志忠刺晉州，將以臘日畋遊。先一日，有採薪者暴瘧不能
　　歸，因止巖穴之下。夜將艾，似有人聲，伏而窺之，有一人身長丈餘
　　，向谷長嘯，俄而群獸俱至，長人宣言曰：余玄冥使者，奉北帝命，
　　明日蕭使君當順時畋獵，爾等若干合死於箭，死於鎗，死於網罟鷹犬
　　。言訖，有虎與麋皆屈膝求救，長人曰：余聞東谷嚴四兄善謀，爾等
　　可就彼祈求。群獸皆喜，使者東行，群獸畢從，時樵者疾少間，隨往
　　覘之。見茅屋中懸一虎皮，有黃冠者，名含質，即嚴四兄也。驚起，
　　見使者曰：闊別已久，得非配群生獵日刑名而至此乎！使者曰然。然
　　彼求救於四兄，四兄當為謀之。虎、麋、狐、兔即屈膝哀請，嚴曰：
　　蕭使君每役人，必恤其飢寒，若祈滕六降雪，巽二起風，則不復獵矣
　　。又對使者云：向在仙都，豈意千年為獸身，悒悒不樂，因述懷一章
　　。又云：我譴謫已滿，行歸紫府，題數行於壁，使後人知僕曾居此也
　　。
昔為仙子今為虎，流落陰崖足風雨。更將斑毳被余身，千載空山萬般苦。（述懷。）

下玄八千億甲子，丹飛先生嚴含質。謫下中天被斑革，六千甲子。
血食澗飲廁猿狖，下濁界，景雲元紀升太一。（題壁。）

[頁]卷,冊....[9813]867,24
第5筆
　　　　李微詩
　　微，宗室子，家於虢略，博學善屬文。天寶十五載，登進士第。後於
　　汝墳逆旅，被狂疾，夜走出，變為虎。同年李儼以監察御史使[9813]
　　嶺南，至商於界，虎突出，欲擒食之，忽作人言曰：幾傷我故人。儼
　　聆其音，似微，遂與之言。因具述變化之由，託其賑恤妻子，口誦文
　　二十篇，令其傳世，復為詩云。
偶因狂疾成殊類，災患相仍不可逃。今日爪牙誰敢敵，當時聲跡共相高。
我為異物蓬茅下，君已乘軺氣勢豪。此夕溪山對明月，不成長嘯但成嗥。
[頁]卷,冊....[9814]867,24
第6筆
　　　　維揚空莊四怪聯句
　　寶應中，維揚元無有行郊野，夜值風雨大至，時兵荒後，人戶多逃。
　　入一空莊避之，雨止月出，見四人衣冠各異，吟詩遞相褒賞。及明，
　　尋堂中，惟有故杵、燈臺、水桶、破鐺，乃知四人即此物也。
齊紈魯縞如霜雪，寥亮高聲予所發。（故杵。）

嘉賓良會清夜時，煌煌燈燭我能持。（燈臺。）

清冷之泉候朝汲，桑綆相牽常出入。（水桶。）

爨薪貯泉相煎熬，充他口腹我為勞。（破鐺。）

[頁]卷,冊....[9814]867,24
第7筆
　　　　柳藏經二絕句
　　建中間，東都薛弘機隱渭河之隈，有客造門，自云姓柳，名藏經，歌
　　一詩，與弘機談論經典而別。明年又來，復歌一絕，情意搔然，竟失
　　其蹤。是夜惡風發屋，一枯柳拉折，其內不知誰人藏經百餘卷，盡爛
　　壞。[9814]
寒水停園沼，秋池滿敗荷。杜門窮典籍，所得事今多。

誰謂三才貴，余觀萬化同。心虛嫌蠹食，年老怯狂風。

[頁]卷,冊....[9815]867,24
第8筆
　　　　太白山魔誑道士詩
　　貞元中，韋自東以壯勇聞。有道士煉丹於太白山石洞中，數有妖魔入
　　洞，擊散藥壚，邀自東仗劍相護。有巨虺及美女至，自東並以劍擊退
　　。後有道士駕鶴而來，勞自東曰：妖魔已盡，吾弟子丹將成矣。有詩
　　志喜，自東釋劍禮之，俄而突入，藥壚爆烈無遺。
三秋稽顙叩真靈，龍虎交時金液成。絳雪既凝身可度，蓬壺頂上彩（一作有）雲生。
[頁]卷,冊....[9815]867,24
第9筆
　　　　金缶魅詩
　　河東李員，居長安延壽里。元和初，室西隅有聲若韻金石，俄有歌者
　　，音清越，久不已，凡數夕聞焉。後至秋始六日，夜雨頹堂北垣。明
　　日，得一缶，僅尺餘，制用金，形狀奇古，蓋千百年之器。
色分藍葉青，聲比磬中鳴。七月初七夜，吾當示汝形。
[頁]卷,冊....[9815]867,24
第10筆
　　　　冬陽夜怪詩
　　元和中，彭城秀才自虛就舉東還，路出東陳驛，風雪，夜投佛寺。暗
　　中有一老病僧，俄復有數人至，以自虛舉子，各述所作[9815]詩，喧
　　論達曉。自虛方欲自誇舊製，一無睹矣。及追尋，始知病僧自稱安智
　　高者，是病橐駝。稱前河陰轉運巡官盧倚馬，是驢；稱桃林客輕車將
　　軍朱中正，是牛；敬去文，是狗；奚銳金，是雞；苗介立，是貓；胃
　　藏瓠，是一刺蝟藏瓠下者。
誰家掃雪滿庭前，萬壑千峰在一拳。吾心不覺侵衣冷，曾向此中居幾年。（安智高詠聚雪為山。）

擁褐藏名無定蹤，流沙千里度衰容。傳得南宗心地後，此身應便老雙峰。（安智高病中自述二首。）

為有閻浮珍重因，遠離西國赴咸秦。自從無力休行道，且作頭陀不繫身。

長安城東洛陽道，車輪不息塵浩浩。爭利貪前競著鞭，相逢盡是塵中老。（盧倚馬寄同侶二首。）

日晚長川不計程，離群獨步不能鳴。賴有青青河畔草，春來猶得慰（一作餵）羈（一作飢）情。

愛此飄颻六出公，輕瓊冷絮舞長空。當時正逐秦丞相，騰躑川原喜北風。（敬去文詠雪，獻曹州房，○去文云：曹州房難僕呼雪為公，余以古人呼竹為君證之。曹州房莫知所對。）

事君同樂義同憂，那校糟糠滿志休。不是守株空待兔，終當逐鹿出林丘。（敬去文言志二首。）

少年長負飢鷹用，內顧曾無寵鶴心。秋草驅除思去宇，平原毛血興從禽。

舞鏡爭鸞綵，臨場定鶻拳。正思仙仗日，翹首仰（一作御）樓前。（奚銳金近作三首。）

養鬥形如木，迎春質似泥。信如風雨在，何憚跡卑棲。

為脫田文難，常懷紀渻恩。欲知疏野態，霜曉叫荒村。

亂魯負虛名，遊秦感甯生。候驚丞相喘，用識葛盧鳴。
黍稷滋農具，軒車乏道情。近來筋力退，一志在歸耕。（朱中正詩。）
[9816]
為慚食肉主恩深，日晏蟠蜿臥錦衾。且學志人知白黑，那將好爵動吾心。（苗介立詩。）

鳥鼠是家川，周王昔獵賢。一從離子卯（鼠兔皆變為蝟也），應見海桑田（胃藏瓠題舊業詩。）

[頁]卷,冊....[9817]867,24
第11筆
　　　　田四郎求婚聯句
　　元和十三年，江陵編戶成叔弁有女興娘，年十七。忽有人自稱田四郎
　　，偕媒氏求婚。叔弁不許，四郎笑一聲，有二人自空下，曰：安有不
　　可？媒氏請為聯句定婚，聯句訖，媒與三人大絕倒，不復見。其女初
　　若醉，人去後亦醒。
一點紅裳出翠微，秋天雲靜月離離。（田四郎。）天曹使者徒回首，何不從他九族卑。（田請叔弁繼作，叔弁不知詩，固辭，聞堂上有人教其云云。）
[頁]卷,冊....[9817]867,24
第12筆
　　　　黑駒別盧傳素詩
　　嶺南從事盧傳素，寓居江陵。元和中，有一黑駒，乘之甚勞苦，然未
　　常有銜之失，頗愛之。一旦，忽人語曰：阿馬是丈人表甥賀蘭家通
　　兒也。丈人使通兒賣一別墅，得錢一百貫。通兒破用此錢，今作畜生
　　，在槽櫪五六年，與丈人償債。畜生壽已盡，當死，請速將阿馬貨賣
　　，兼有一篇留別，乃驤首朗吟云。
既食丈人粟，又飽丈人芻。今日相償了，永離三惡途。
[頁]卷,冊....[9817]867,24
第13筆
　　　　筆精詩
　　元和中，博陵崔寓長安延福里。見人長不盡尺，自北垣下升榻，請
　　寄硯席，袖出三詩投於，趨北垣下沒。乃發其處，得一管筆，鋒
　　銳尚新。
昔荷蒙恬惠，尋遭仲叔投。夫君不指使，何處覓銀鉤。

學問從君有，詩書自我傳。須知王逸少，名價動千年。

能令音信通千里，解致龍蛇運八行。惆悵江生不相賞，應緣自負好文章。

[頁]卷,冊....[9818]867,24
第14筆
　　　　二斑與甯茵賦詩
　　大中年，秀才甯茵寓南山莊。夜有人，一稱桃林斑特處士，一稱南山
　　斑寅將軍，來訪，談論賦詩而別。及視其跡，乃知牛與虎也。
曉讀雲水靜，夜吟山月高。焉能履虎尾，豈用學牛刀。（甯茵賦。）

但得居林嘯，焉能當路蹲。渡河何所適，終是怯劉琨。（斑寅賦。）

無非悲甯戚，終是怯庖丁。若遇龔為守，蹄涔向北溟。（斑特賦。）

[頁]卷,冊....[9818]867,24
第15筆
　　　　白田獺魅別村女詩[9818]
　　楚州白田村民沈某女，患魅，腹漸大，若妊，令巫設壇召魅。自陳淮
　　中老獺，願自此屏跡，但痛腹中子未育，若生而不殺以還我，是望外
　　也。言畢嗚咽，遂作別詩，須臾患者釋然。後旬月，產獺子三頭，送
　　湖中，有巨獺負而沒之。
潮來逐潮上，潮落在空灘。有來終有去，情易復情難。
腸斷腸中子，明月秋江寒。
[頁]卷,冊....[9819]867,24
第16筆
　　　　刑君才舊宅三怪詩
　　太原掌書記姚康成奉使汧隴，假邢君才舊宅休息。二更後，月色如練
　　，廊房內聞飲樂之聲，曰：今三人可各賦一篇取樂。康成推門求之，
　　則皆失矣。尋其處，見有鐵銚子一柄，破笛一管，一禿黍穰帚而已。
　　康成不欲傷之，遂各埋於他處。
昔日炎炎徒自知，今無烽灶欲何為。可憐國柄全無用，曾見家人下第時。（鐵銚。）

當時得意氣填心，一曲君前直萬金。今日不如庭下竹，風來猶得學龍吟。（破笛。）

頭焦鬢禿但心存，力盡塵埃不復論。莫笑今來同腐草，曾經終日掃朱門。（禿帚。）

[頁]卷,冊....[9819]867,24
第17筆
　　　　維揚少年與孟氏贈答詩
　　維揚萬貞，娶壽春坊孟氏為妻。美容質，有詞藻。貞商於外，孟氏遊
　　家園，獨吟而泣。有少年貌甚秀麗，踰垣求偶，孟氏許而賦詩，少年
　　亦以詩答之，遂私焉。同處踰年，而夫自外至，孟氏憂且泣，少年曰
　　：勿爾，吾固知其不久也。忽騰身而沒，竟不知為何怪。
可惜春時節，依然獨自遊。無端兩行淚，長祇對花流。（孟氏遊家園作。）
[9819]
誰家少年兒，心中暗自欺。不道終不可，可即恐郎知。（孟氏贈答少年。）

神女得張碩，文君遇長卿。逢時兩相得，聊足慰多情。（少年答孟氏。）

[頁]卷,冊....[9820]867,24
第18筆
　　　　胡志忠題戶
　　處州小將胡志忠，奉使之越，夜止山館之東序。進膳之次，有異物，
　　其狀甚偉，當盤而立。志忠擊之，連有傷痛，聲如犬，語甚分明，曰
　　：請止，請止，若不止，知誰死。志忠運臂愈疾，異物又疾呼曰：斑
　　兒何在。續有一物自屏外來，志忠又擊之，力不勝，僕夫曳之入東閣
　　，顛仆之聲如壞牆然。未久，志忠儼然而出，復命膳，卒無一言。明
　　日行，封署其門，屬館吏勿啟。旬餘乃還，止於館，索筆硯泣題其戶
　　。題訖，以筆擲地而失所在，啟其戶，志忠與斑黑二犬俱仆於西北隅
　　矣。
恃勇禍必嬰，恃強勢必傾。胡為萬金子，而與惡物爭。
休將逝魄趨府庭，止於此館歸冥冥。
[頁]卷,冊....[9820]867,24
第19筆
　　　　高侍郎詩
　　草場官張立本，有女為物所魅，自稱高侍郎。吟詩一首，宅後有高偕
　　侍郎墓，野狐窟穴其中，蓋狐妖也。
危冠高袖楚宮妝，獨步閒庭逐夜涼。自把玉簪敲砌竹，清歌一曲月如霜。
[頁]卷,冊....[9820]867,24
第20筆
　　　　呂氏宅妖誓師詞
　　汝南岑順，旅陝州，居外族呂氏山宅。見壁下天那軍與全家軍各出兵
　　會戰，有軍師致辭鼓之，會戰數日，勝負不常。順為鬼氣[9820]所中
　　，憔悴頓甚，因掘其下，得古墓明器，有甲冑數百，戲局列馬滿枰，
　　乃悟軍師之詞，乃象戲行馬之勢也。
天馬斜飛度三止，上將橫行擊四方。輜車直入無迴翔，六甲次第不乖行。
[頁]卷,冊....[9821]867,24
第21筆
　　　　袁少年詩（猿）
風波千里闊，臺榭半天高。此興將何比，身知插羽毛。（賦君山。）

峰巒多秀色，松桂足清聲。自有山林趣，全忘城闕情。（賦南嶽廟。）

羅浮南海外，昔日已聞之。千里來游覽，幽情我自知。

[頁]卷,冊....[9821]867,24
第22筆
　　　　東柯院妖謔杜令
　　隴城縣有東柯僧院，甚有幽致，遊人如市。忽一日，有妖異起空中，
　　擲下瓦礫，扇揚灰塵，人莫敢正立。院僧召道士誦咒，衣褫帶解，狼
　　狽而竄。縣令杜延範自往觀之，曰：安有此事。妖於空中擲小書帖，
　　多成絕句，凌謔杜令。覺之，亦遽還。
雖共蒿蘭伍，南朝有宗祖。莫打綠袍人，空中且歌舞。

堪憐木邊土，非兒不似女。瘦馬上高山，登臨何自苦。

[頁]卷,冊....[9821]867,24
第23筆
　　　　嵩山小兒吟
　　嵩山內有老僧結茅以居，忽見一小兒參禮，求為弟子。僧乃問曰：此
　　處人跡甚稀，汝因何至此，又因何求為弟子。曰：父母俱[9821]喪，
　　身無所依，願離塵俗，欲修來世福業也。僧曰：志願雖嘉，能從道，
　　心惟一乎。小兒曰：若心與言違，皇天后土自不容耳。見其敏悟，遂
　　與落髮，精進勤劬，罕有倫等。居數年，時值深秋，忽慨然朗吟，長
　　嘯良久。有一群鹿過，小兒躍然，脫卻僧衣，化為鹿而去。
我本長生深山內，更何入他不二門。爭如訪取舊時伴，休更朝夕勞神魂。
[頁]卷,冊....[9822]867,24
第24筆
　　　　魚腹丹書
　　吳郡漁人張胡子，嘗於太湖中釣得一巨魚，腹上有丹書字。
九登龍門山，三飲太湖水。畢竟不成龍，命負張胡子。
[頁]卷,冊....[9822]867,24
第25筆
　　　　魚身字
　　金州洵陽縣水南鄉百姓柏君懷，於漢江勒漠潭採得魚，長數尺，身上
　　有字。
三度過海，兩度上漢。行至勒漠，命屬柏君。
[頁]卷,冊....[9822]867,24
第26筆
　　　　馬作人語
　　路巖自成都移鎮渚宮，所乘馬忽作人語，不久及禍。
蘆荻花，此花開後路無家。
[頁]卷,冊....[9822]867,24
第27筆
　　　　孫長史女與焦封贈答詩
　　開元初，浚儀令焦封罷任。喪妻，客蜀中。夜逢一青衣，邀入一甲第
　　，有女子年十七八，儀貌殊常，自稱孫長史女，夫喪，寡居於此。命
　　酒賦詩，遂留匹偶。經月，封思入關，女贈玉環并詩為別，封亦以詩
　　留贈。登前途，女忽奔至，疑訝間，有千餘猩猩來，女喜躍曰：君不
　　顧我東歸，我亦逐女伴歸山耳。化為一猩猩去。
妾失鴛鴦伴，君方萍梗遊。少年懽醉後，只恐苦相留。（贈封。）

心常名宦外，終不恥狂遊。誤入桃源裏，仙家爭肯留。（封酬。）

鵲橋織女會，也是不多時。今日送君處，羞言連理枝。（別封。）

但保同心結，無勞織錦詩。蘇秦求富貴，自有一回時。（封留別。）

[頁]卷,冊....[9823]867,24
第28筆
　　　　石甕寺燈魅詩
　　進士楊稹，家於渭橋，肄業昭應石甕寺。有紅裳女子，既夕而至，容
　　色姝麗，徐步簾外而歌。稹納之。自稱開元中明皇與楊妃建此寺，封
　　我為西明夫人，乃西偏經幢中燈精也。晨去暮還，不止。家人潛伏佛
　　榻窺之，撲滅燈，遂絕。
涼風暮起驪山空，長生殿鎖霜葉紅。朝來試入華清宮，分明憶得開元中。

金殿不勝秋，月斜石樓冷。誰是相顧人，褰帷弔孤影。

煙滅石樓空，悠悠永夜中。虛心怯秋雨，豔質畏飄風。
向壁殘花碎，侵階墜葉紅。還如失群鶴，飲恨在雕[9823]籠。（前二首紅裳女子歌，此首，風雨夜一嬰兒為紅裳歌。）

[頁]卷,冊....[9824]867,24
第29筆
　　　　洛下女郎歌
　　天寶中，洛下崔玄微夜見諸女郎，李氏陶氏楊氏，衣服顏色各異
　　，自言俱住苑中。邀封家十八姨，命席，各歌以送酒。仍言苑中多被
　　惡風，乞玄微立朱幡，圖日月五星文於苑東，免諸侶之患。女郎乃眾
　　花之精，封十八姨者，風神也。
皎潔玉顏勝白雪，況乃當年對風月。沈吟不敢怨春風，自歎容華暗消歇。（紅裳人。）
絳衣披拂露盈盈，淡染胭脂一朵輕。自恨紅顏留不住，莫怨春風道薄情。（白衣人。）
[頁]卷,冊....[9824]867,24
第30筆
　　　　袁長官女詩
　　廣德中，秀才孫恪於洛中魏王池畔，見一大第，有女子摘庭中萱草吟
　　詩，詰之，是袁長官女。少孤，求適人未售。恪睹其光容豔麗，遣媒
　　納為室。袁金繒贍足，治家甚嚴，生二子，後恪任幕職，挈過端州。
　　袁云：此去峽山寺，我家舊有門徒居之，欲赴彼設齋。恪如言，抵寺
　　齋罷，有野猿數十，連臂下生臺悲嘯。袁題詩僧壁，撫二子，咽泣數
　　聲，裂衣化為老猿。偕去，詢老僧，乃知此猿寺中所養。開元中，高
　　力士經過，憐其慧黠，攜獻上陽宮者。
彼見是忘憂，此看同腐草。青山與白雲，方展我懷抱。（摘萱草吟。）

剛被恩情役此心，無端變化幾湮沈。不如逐伴歸山去，長笑一聲煙霧深。（題峽山僧壁。）

[頁]卷,冊....[9824]867,24
第32筆
　　　　夭桃詩
　　太和中，處士姚坤居東洛萬安山，有女子自稱夭桃，詣坤云：是富家
　　女，誤為年少誘出，失蹤不可復還，願持箕帚。坤納之，妖麗冶容，
　　至於篇什，俱能精至。後坤應制，挈入京，至盤豆館，夭桃不樂，取
　　筆題竹簡，為詩一首。吟諷久之，忽有曹牧獻良犬入館。犬見夭桃，
　　怒目掣鎖上階，夭桃亦化為狐，跳上犬背，抉其目，行數里。犬斃，
　　狐即不知所之。
鉛華久御向人間，欲捨鉛華更慘顏。縱有青丘吟夜月，無因重照舊雲鬟。
[頁]卷,冊....[9825]867,24
第33筆
　　　　青衣春條詩[9825]
　　南陽張不疑，開成間宏詞登科，授祕書，寓京國。市一青衣於胡司馬
　　，名春條，指使無不愜適，兼好學，善書錄，潛為小詩，往往於戶牖
　　間題之。居兩月餘，有昊天觀尊師知其妖，作法噀水復本形，乃是一
　　朽明器，背上題曰春條。劈腰頸間有血，不疑得疾，沈錮二年死。
幽室鎖妖豔，無人蘭蕙芳。春風三十載，不盡羅衣香。
[頁]卷,冊....[9826]867,24
第34筆
　　　　明器婢詩
　　開成中，洛下學究廬涵赴山莊，路遇雙鬟，甚有媚態，云是耿將軍守
　　塋青衣。邀涵飲，為詩送酒。涵惡詞之不稱，窺其室，見取蛇血變酒
　　。驚走避歸，率家人搜尋，於柏林中得一大明器婢子，有蛇斃於其傍
　　。
獨持巾櫛掩玄關，小帳無人燭影殘。昔日羅衣今化盡，白楊風起隴頭寒。
[頁]卷,冊....[9826]867,24
第35筆
　　　　妙香詞
　　唐鄭繼超遇田參軍，贈妓曰妙香。數年告別，歌北邙月詞送酒。翌日
　　，同至北邙山下，化狐而去，田君亦狐也。
勸君酒莫辭，花落拋舊枝。只有北邙山下月，清光到死也相隨。
[頁]卷,冊....[9826]867,24
第36筆
　　　　廬山女贈朱朴（鯉魚）
但持冰潔心，不識風霜冷。任是懷禮容，無人顧形影。
[9826]
知君久積池塘夢，遣我方思變動來。操執若同顏叔子，今宵寧免淚盈。

[頁]卷,冊....[9827]867,24
第37筆
　　　　青蘿帳女贈穆郎（榕樹）
團圓今夕色光輝，結了同心翠帶垂。此後莫教塵點染，他年長照歲寒姿。
[頁]卷,冊....[9827]867,24
第38筆
　　　　青蘿帳女贈穆郎　褰帳
揉藍綠色麴塵開，靜見三星入坐來。桂影已圓攀折後，子孫長作棟梁材。
[頁]卷,冊....[9827]867,24
第39筆
　　　　青蘿帳女贈穆郎　題碧花牋
珠露素中書繾綣，青蘿帳裏寄鴛鴦。自憐孤影清秋夕，灑淚裴回滴冷光。
[頁]卷,冊....[9827]867,24
第40筆
　　　　白蘋洲碧衣女子吟
　　張確嘗遊霅上白蘋洲，見二碧衣女子，攜手吟此。確逐之，化為翡翠
　　飛去。
碧水色堪染，白蓮香正濃。分飛俱有恨，此別幾時逢。
藕隱玲瓏玉，花藏縹緲容。何當假雙翼，聲影暫相從。
[頁]卷,冊....[9827]867,24
第41筆
　　　　新林驛女吟示歐陽訓（生飛蟲）
月明階悄悄，影隻腰身小。誰是鶱翔人，願為比翼鳥。
[頁]卷,冊....[9827]867,24
第42筆
　　　　擊盤歌送歐陽訓酒
飛燕身輕未是輕，枉將弱質在巖扃。今來不得同鴛枕，相伴神魂入杳冥。
[頁]卷,冊....[9828]867,24
第43筆
　　　　白衣女子木葉上詩
　　甯賞嘗遇一衣白女子，倏不見。後於林杪見白獼猴，擲一木葉墜其前
　　，上書二十字云。
桃花洞口開，香蕊落莓苔。佳景雖堪玩，蕭郎殊未來。
[頁]卷,冊....[9828]867,24
第44筆
　　　　白衣女子木葉上詩　席上歌（有少年於巖下逢女子，留與同居十日，於席上作歌贈少年云。）
洞府深沈春日長，山花無主自芬芳。憑闌寂寂看明月，欲種桃花待阮郎。
[頁]卷,冊....[9828]867,24
第45筆
　　　　鳳皇臺怪和歌四首
　　大曆中，有士人獨行鳳凰臺，見一男子與婦人相和而歌，追而觀之，
　　乃二獸也。一類豕而高，一類龍而小。
深閨閒鎖難成夢，那得同衾共繡床。一自與郎江上別，霜天更自覺宵長。

愁聽黃鶯喚友聲，空閨曙色夢初成。窗間總有花牋紙，難寄妾心字字明。

寂靜璇閨度歲年，並頭蓮葉又如錢。愁人獨處那堪此，安得君來獨枕眠。

臥病匡床香屢添，夜深猶有一絲煙。懷君無計能成夢，更恨砧聲到枕邊。

[頁]卷,冊....[9828]867,24