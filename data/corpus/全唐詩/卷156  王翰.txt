第1筆
　　　　贈唐祖二子　王翰
鴻飛遵枉渚，鹿鳴思故群。物情尚勞愛，況乃予別君。
別時花始發，別後蘭再薰。瑤觴滋白露，寶瑟凝涼氛。
裴徊北林月，悵望南山雲。雲月渺千里，音徽不可聞。
[頁]卷,冊....[1602]156,5
第2筆
　　　　飛燕篇　王翰
孝成皇帝本嬌奢，行幸平陽公主家。可憐女兒三五許，丰茸惜是一園花。
歌舞向來人不貴（一作歌舞來時由不歸），一旦逢君感君意。君心見賞不見忘，姊妹雙飛入紫房。
紫房綵女不得見，專榮固寵昭陽殿。紅妝寶鏡珊瑚臺，青瑣銀簧雲母扇。
日夕風傳歌舞聲，祗擾長信憂人情。長信憂人氣欲絕，君王歌吹終不歇。
朝弄瓊簫下綵雲，夜踏金梯上明月。明月薄蝕陽精昏，嬌妒傾城惑至尊。
已見白虹橫紫極，復聞飛燕啄皇孫。皇孫不死燕啄折，女弟一朝如火絕。
明明天子咸戒之，赫赫宗周褒姒滅。古來賢聖歎狐裘，一國荒淫萬國羞。
安得上方斷馬劍，斬取朱門公子頭。
[頁]卷,冊....[1602]156,5
第3筆
　　　　飲馬長城窟行（一作古長城吟）　王翰
長安少年無遠圖，一生惟羨執金吾。麒麟前殿拜天子，走馬西擊長城胡（一作走馬為君西擊胡）。
胡沙獵獵吹人面，漢虜相逢不相見。遙聞鼙鼓動地來，傳道單于夜猶戰。
此時顧恩寧顧身，為君一行摧萬人。壯士揮戈回白日，單于濺血染朱輪。
歸來飲馬長城窟，長城道傍多白骨。問之耆老何代人，云事秦王築城卒。
黃昏塞北無人煙，鬼哭啾啾聲沸天。無罪見誅功不賞，孤魂落魄此城邊。
當昔秦王按劍起，諸侯膝行不敢視。富國強兵二十年，築怨興徭（一作聲冤）九千里。
秦王築城何太愚，天實亡秦非北胡。一朝禍起蕭墻內，渭水咸陽不復都。
[頁]卷,冊....[1603]156,5
第4筆
　　　　賦得明星玉女壇送廉察尉華陰　王翰
洪河之南曰秦鎮，發地削成五千仞。三峰離地皆倚天，唯獨中峰特修峻。
上有明星玉女祠，祠壇高眇路逶迤。三十六梯入河漢，樵人往往見蛾眉。
蛾眉嬋娟又宜笑，一見樵人下靈廟。仙車欲駕五雲飛，香扇斜開九華照。
含情遲佇惜韶年，願侍君邊復中旋。江妃玉佩留為念，嬴女銀簫空自憐。
仙俗途殊兩情遽，感君無盡辭君去。遙見明星是妾家，風飄雪散不知處。
故人家在西長安，賣藥往來投此山。綵雲蕩漾不可見，綠蘿蒙茸鳥綿蠻。
欲求玉女長生法，日夜燒香應自還。
[頁]卷,冊....[1603]156,5
第5筆
　　　　春女行（一作歌）　王翰
紫臺穹跨連綠波，紅軒鉿匝垂纖羅。中有一人金作面，隔幌玲瓏遙可見。
忽聞黃鳥鳴且悲，鏡邊含笑著春衣。羅袖嬋娟似無力，行拾落花比容色。
落花一度無再春，人生作樂須及辰。君不見楚王臺上紅顏子，[1603]今日皆成狐兔塵。
[頁]卷,冊....[1604]156,5
第6筆
　　　　古蛾眉怨　王翰
君不見宜春苑中九華殿，飛閣連連直如髮。白日全含朱鳥窗，流雲半入蒼龍闕。
宮中綵女夜無事，學鳳吹簫弄清越。珠簾北卷待涼風，繡戶南開向明月。
忽聞天子憶蛾眉，寶鳳銜花揲兩螭。傳聲走馬開金屋，夾路鳴環上玉墀。
長樂彤庭宴華寢，三千美人曳花（一作光）錦。燈前含笑更羅衣，帳裏承恩薦瑤枕。
不意君心半路迴，求仙別作望仙臺。琳（一作倉）瑯禁闥遙相憶，紫翠巖房晝不開。
欲向人間種桃實，先從海底覓蓬萊。蓬萊可求不可上，孤舟縹緲知何往。
黃金作盤銅作莖，青（一作晴）天白露掌中擎。王母嫣然感君意，雲車羽旆欲相迎。
飛簾觀前空怨慕，少君何事（一作辜）須相誤。一朝埋沒茂陵田，賤妾蛾眉不重顧。
宮車晚出向南山，仙衛逶迤去不還。朝晡泣對麒麟樹，樹下蒼苔日漸斑。
人生百年夜將半，對酒長歌莫長歎。情（一作拚）知白日不可私（一作期），一死一生何足算。
[頁]卷,冊....[1604]156,5
第7筆
　　　　子夜春歌　王翰
春氣滿林香，春遊不可忘。落花吹欲盡，垂柳折還長。
桑女淮南曲，金鞍塞北裝。行行小垂手，日暮渭川陽。
[頁]卷,冊....[1604]156,5
第8筆
　　　　奉和聖製同二相已下群官樂遊園宴　王翰
未極人心暢，如何帝道明。仍嫌酺宴促，復寵樂遊行。
陸海披珍藏，天河直（一作望）斗城。四關青靄合，數處白雲生。
飪（一作鼎）餗調元氣，歌鐘溢雅聲。空慚堯舜日（一作力），至德杳（一作眷）難名。
[頁]卷,冊....[1604]156,5
第9筆
　　　　奉和聖製送張說上集賢學士賜宴得筵字　王翰
東堂起集賢，貴得從（一作後）神仙。首命台階老，將崇御府員。
送人鏘玉佩，中使拂瓊筵。和樂薰風解，湛恩時雨連。
長材成磊落，短翮強翩翾（一作躚）。徒仰蓬萊地（一作峻），何階不讓緣。
[頁]卷,冊....[1605]156,5
第10筆
　　　　奉和聖製送張尚書巡邊　王翰
紫綬（一作　）尚書印，朱軿丞相車。登朝身許國，出閫將辭家。
不憚炎蒸苦，親嘗走集（一作馬）賒。選徒軍有政（一作令），誓卒爾無譁。
帝樂風初起，王城日半斜。寵行流聖作，寅餞照台華。
騎歷河南樹，旌搖塞北沙。榮懷應盡服，嚴殺已先加。
業峻靈祇寶，功成道路嗟。寧如鑿空使，遠致石榴花。
[頁]卷,冊....[1605]156,5
第11筆
　　　　涼州詞二首　王翰
葡萄美酒夜光杯，欲飲琵琶馬上催。醉臥沙場君莫笑，古來征戰幾人回。

秦中花鳥已應闌，塞外風沙猶自寒。夜聽胡笳折楊柳，教人意氣（一作氣盡）憶長安。

[頁]卷,冊....[1605]156,5
第12筆
　　　　春日歸思　王翰
楊柳青青杏花發，年光誤客轉思家。不知湖上菱歌女，幾箇春舟在若耶。
[頁]卷,冊....[1605]156,5
第13筆
　　　　觀蠻童為伎之作　王翰
長裙錦帶還留客，廣額青蛾亦效嚬。共惜不成金谷妓，虛令看殺玉車人。
[頁]卷,冊....[1605]156,5