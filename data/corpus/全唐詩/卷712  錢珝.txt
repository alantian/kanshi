第1筆
　　　　客舍寓懷　錢珝
灑灑灘聲晚霽時，客亭風袖半披垂。野雲行止誰相待，明月襟懷祇自知。
無伴偶吟溪上路，有花偷笑臘前枝。牽情景物潛惆悵，忽似傷春遠別離。
[頁]卷,冊....[8190]712,21
第2筆
　　　　送王郎中　錢珝
惜別遠相送，卻成惆悵多。獨歸回首處，爭那暮山何。
[頁]卷,冊....[8190]712,21
第3筆
　　　　江行無題一百首　錢珝
　　統籤云，舊作錢起詩，今考詩繫遷謫塗中雜詠，起無謫宦事，而珝自
　　中書謫撫州，其舟中集序云，秋八月，從襄陽浮江而行，詩中峴山，
　　沔，武昌，匡廬，鄱湖，潯陽諸地，經途所歷，一一吻合，而秋半九
　　日尤為左驗，其為珝詩無疑。蔡寬夫詩話云，江行百首，錢蒙仲得之
　　他本，因以傳世，元非起集之舊，宋人語更可據，今與起集並存。

傾酒向漣漪，乘流欲去時。寸心同尺璧，投此報馮夷。[8190]

江曲全縈楚，雲飛半自秦。峴山回首望，如別故鄉（一作關）人。（往年累登峴亭）。

浦煙含（一作函）夜色（一作寒夜永），冷日轉秋旻。自有沈碑在（一作石），清光不照人。

楚岸雲空合，楚城人不來。祇今誰善舞，莫恨廢章（一作發陽）臺。

行背青山郭，吟當白露秋。風流無屈宋，空詠古荊州。

晚來漁父喜，網（一作罾）重欲收遲。恐有長江使，金錢願贖龜。

去指龍沙路，徒懸象闕（一作魏）心。夜涼無遠夢，不為偶聞砧。

霧雲疏有葉，雨浪細無花（一作聲）。穩放扁舟去，江天自有涯（一作程）。

好日當（一作長）秋半，層波動旅腸。已行千里外，誰與共秋光。

潤色非東里，官曹更（一作吏）建章。宦遊難自定，來喚櫂船郎。

夜江清未曉，徒惜月光（一作先）沉。不是因行樂，堪傷老大心。

翳日多喬木，維舟取束薪。靜聽江叟語，盡（一作俱）是厭兵人。

箭漏日初短，汀煙草未（一作木）衰。雨餘（一作微）雖更綠，不是採蘋時。

山雨（一作水）夜來漲，喜魚（一作雨）跳滿江。岸沙平欲盡，垂蓼入船窗。

渚邊新雁下，舟上獨淒涼。俱是南來客，憐君綴一行。

雲密連江暗，風斜著物鳴。一杯真戰將，笑爾作愁兵。

柳拂斜開（一作陽）路，籬邊數戶村。可能還有意，不掩向江門。[8191]

不識相如（一作桓公）渴，徒吟子美詩。江清惟獨看，心外更（一作有）誰知。

牽路沿（一作緣）江狹，沙崩岸不平。盡知行處險，誰肯載時輕。

憔悴異靈均，非讒作逐臣。如逢漁父問，未是獨醒人。

水含秋夜靜，雲帶夕陽高。詩癖非吾病，何妨吮短豪。

帶（一作登）舟維（一作非）古岸，還似阻西陵。箕伯無多怒，回頭詎不能。

秋雲久無雨，江燕社猶飛。卻笑舟中客，今年未得歸。

帆翅初張處，雲鵬怒翼同。莫愁千里路，自有到來風。

佳節雖逢菊，浮生正似（一作是）萍。故山何處望，荒岸小長亭。

月下江流靜，村荒人語稀。鷺鴛雖有伴，仍（一作乃）共影雙飛。

斗轉月未落，舟行夜已深。有村知不遠，風便數聲砧。

櫂驚沙鳥迅，飛濺夕陽波。不顧魚多處，應防一目羅。

行到楚江岸，蒼茫人正迷。祇如秦塞遠，格磔鷓鴣啼。

漸覺江天遠，難逢故國書。可能無往事，空食鼎中魚。

岸草連荒色，村聲樂稔年。晚晴貪（一作初）穫稻，閒卻採菱（一作蓮）船。

灘淺多（一作爭）遊鷺，江清易見魚。怪來吟未足，秋物欠紅蕖。

蛩響依沙草，螢飛透水煙。夜涼誰詠史，空泊運租船。[8192]

睡穩葉舟輕，風微浪不驚。人居（一作任君）蘆葦岸，終夜動秋聲。

自念（一作守）平生意，曾期一郡符。可（一作豈）知因謫宦，斑鬢入江湖。

水天涼夜月，不是少（一作惜）清光。好景（一作物）隨人物（一作秘），秦淮憶建康。

古來多思客，搖落恨江潭。今日秋風至，蕭疏過（一作獨）沔南。

映竹疑村好，穿蘆覺渚幽。漸安無曠土，薑芋當農收。

煙渚復煙渚，畫屏休（一作還）畫屏。引愁天末去，數點暮山青。

秋風動客心，寂寂不成吟。飛上危檣立，鶯啼報好音。（一作啼鳥不知音）。

見底高秋水，開懷萬里天。旅吟還有伴，沙柳數枝蟬。

九日自佳節，扁舟無一杯。曹園舊樽酒，戲馬憶高台。

兵火有餘燼，貧村纔數家。無人爭曉渡，殘月下寒沙。

渚禽菱芡足，不向稻粱爭。靜宿涼灣月，應無失侶聲。

輕雲未撲（一作護）霜，樹杪橘初黃。行（一作信）是知名物，過風過水香。

土曠深耕少，江平遠釣多。平生皆棄本，金革竟如何。

海月非常物，等閒不可尋。披沙應有地，淺處定無金。

風晚冷颼颼，蘆花已白頭。舊來紅葉寺，堪憶玉京秋。

渺渺望天涯，清漣浸赤霞。難逢星漢使，烏鵲日乘槎。[8193]

風好來無陣，雲開（一作閑）去有蹤。釣歌無遠近，應喜罷艨艟。

吳疆連楚甸，楚俗異吳鄉。謾把樽中物，無人啄蟹黃（一作匡）。

岸綠野煙遠，江紅斜照微。撐開小漁艇，應到月明歸。

雨餘江始漲，漾漾見流薪。曾歎河（一作溝）中木，斯言憶古人。

垂露（一作墜露）晚猶濃，（一作露墜日猶紅），清（一作秋）風（一作花）不易逢。涉江雖已晚，高樹搴（一作攀）芙蓉。

乘（一作葉）舟維夏口，煙野獨行時。不見頭陀寺，空懷幼婦碑。

晚泊武昌岸，津亭疏柳風。數株曾手植，好事憶陶公。

舟航依浦定，星斗滿江寒。若比（一作此）陰霾日，何妨（一作方）夜未闌。

近戍離金落，孤岑望火門。惟將知命意，瀟灑向乾坤。

叢菊生堤上，此花長後時。有人還採掇，何必在（一作及）春期。

景夕（一作夕景）殘霞落，秋寒細雨晴。短纓何用濯，舟在月中行。

堤（一作垠）壞漏（一作滿）江水，地坳成野塘。晚荷人不折，留取（一作此）作秋香。

左（一作失）宦終何路，攄懷亦自寬。襞千牋嘲白鷺，無意喻梟鸞。

樓空人不歸，雲白去時衣。黃鶴無心下，長應笑令威。

白帝朝驚浪，陽台暮映雲。等閒生險易，世路祇如君。

櫓（一作蘆）慢生輕浪，帆虛帶白雲。客船雖狹小，容得瘦（一作庾）將軍。（晉冠軍將軍柳遐免官，桓溫怪其瘦，答云：不能不恨于[8194]破甑）。

靜看秋江水，風微浪漸平。人間馳競處，塵土自波成。

風借（一作勁）帆方疾，風回櫂卻遲。較量人世事，不校一毫釐。

咫尺愁風雨，匡廬不可登。祇疑雲（一作香）霧窟，猶有六朝僧。

江草何多思，冬青尚滿洲。誰能驚鵬鳥，作賦為沙鷗。

幸有煙波興，寧辭筆硯勞。緣情無怨刺，卻似反離騷。

沙上獨行時，高吟（一作吟情）到楚詞。難將垂岸蓼，盈（一作應）把當江蘺。

秋寒鷹隼健，逐雀下雲空。知是江湖客（一作闊），無心擊塞鴻。

幽懷念煙水，長恨隔龍沙。今日滕王閣，分明見落霞。

江流何渺渺，懷古獨依依。漁父非賢者，蘆中但有磯。

風雨正甘寢，雲霓忽曉晴。放歌雖（一作須）自遣，一歲又崢嶸。

幽思正遲遲，沙邊濯弄時。自憐非博物，猶未識鳧葵。

曾有煙波客，能歌西塞山。落花惟待月，一釣紫菱灣。

千頃水紋細，一拳嵐影孤。君山寒樹綠，曾過洞庭湖。

光闊重湖水，低斜遠雁行。未曾無興詠，多謝沈東陽。

晚菊繞江壘，忽如開古屏。莫言時節過，白日有餘馨。[8195]

日落長亭晚，山門步障青。可憐無酒分，處處（一作更祝）有旗亭（一作星）。

遠岸無行樹，經霜有伴（一作半）紅。停船搜（一作披）好句，題葉贈江楓。

身世比行舟，無風亦暫休。敢言終破浪，惟願穩乘流。

數畝蒼苔石，煙蒙鶴卵洲。定因詞客遇（一作過），名字始風流。

興閒停桂楫，路好過松門。不負佳山水，還開酒一樽。

短楫休敲桂，孤根自駐萍。自憐非劍氣，空向斗牛星。

高浪如銀屋，江風一發時。筆端降太白，才大語終奇。

細竹漁家路，晴陽看結罾。喜來邀客坐，分與折腰菱。

平湖五百里，江水想通波。不奈扁舟去，其如決計何。

數逢（一作峰）雲斷處，去岸映高山。身到章江日，應猶（一作猶應）未得閒。

一灣斜照水，三版順風船。未敢相邀釣，勞生只自憐。

江雨正霏微，江村晚渡稀。何曾妨釣艇，更待得魚歸。

新野舊樓名，潯陽勝賞情。照人長一色，江月共淒清。

願飲西江水，那吟北渚愁。莫教留滯跡，遠比蔡昭侯。

湖口分江水，東流獨有情。常（一作當）時好風物，誰伴謝（一作為伴）宣城。

潯陽江畔菊，應似古來秋。為問幽棲客，吟時得酒不。[8196]

高峰有佳號，千尺倚寒風（一作松）。若使爐煙在，猶應為上公。

萬木已清霜，江邊村事忙。故溪黃稻熟，一夜夢（一作甕）中香。

楚水苦縈回，征帆落又開。可緣非直路，卻有好風來。

遠謫歲時〔晏〕（宴），暮江風雨寒。仍愁繫舟處，驚夢近長灘。

[頁]卷,冊....[8197]712,21
第4筆
　　　　春恨三首　錢珝
負罪將軍在北朝，秦淮芳草綠迢迢。高台愛妾魂銷盡，始得丘遲為一招。

久戍臨洮報未歸，篋香銷盡別時衣。身輕願比蘭階蝶（一作葉），萬里還尋塞草飛。

永巷頻聞小苑游，舊恩如淚亦難收。君前願報新顏色，團扇須防白露秋。

[頁]卷,冊....[8197]712,21
第5筆
　　　　蜀國偶題　錢珝
忽憶明皇西幸時，暗傷潛恨竟誰知。佩蘭應語宮臣道，莫向金盤進荔枝。
[頁]卷,冊....[8197]712,21
第6筆
　　　　未展芭蕉　錢珝
冷燭無煙綠蠟乾，芳心猶卷怯春寒。一緘書劄藏何事，會被東風暗拆看。
[頁]卷,冊....[8197]712,21
第7筆
　　　　同程九早入中書（一作錢起詩）　錢珝
漢家賢相重英奇，蟠木何材也見知。不意雲霄能自致，空驚鵷鷺忽相隨。
臘雪初明柏子殿，春光欲上萬年枝。獨慚皇鑒明如日，未厭春（一作螢）光向玉墀。
[頁]卷,冊....[8197]712,21