第1筆
　　　　北庭西郊候封大夫受降回軍獻上　岑參
胡地苜蓿美，輪臺征馬肥。大夫討匈奴，前月西出師。
甲兵未得戰，降虜來如歸。橐駝何連連，穹帳亦纍纍。
陰山烽火滅，劍水羽書稀。卻笑霍嫖姚，區區徒爾為。
西郊候中軍，平沙懸落暉。驛馬從西來，雙節夾路馳。
喜鵲捧金印，蛟龍盤畫旗。如公未四十，富貴能及時。
直上排青雲，傍看疾若飛。前年斬樓蘭，去歲平月支。
天子日殊寵，朝廷方見推。何幸一書生，忽蒙國士知。
側身佐戎幕，斂衽事邊陲。自逐定遠侯，亦著短後衣。
近來能走馬，不弱并州兒。
[頁]卷,冊....[2023]198,6
第2筆
　　　　初至西虢官舍南池呈左右省及南宮諸故人　岑參
黜官自西掖，待罪臨下陽。空積犬馬戀，豈思鵷鷺行。
素多江湖意，偶佐山水鄉。滿院池月靜，捲簾溪雨[2023]涼。
軒窗竹翠濕，案牘荷花香。白鳥上衣桁，青苔生筆床。
數公不可見，一別盡相忘。敢恨青瑣客，無情華省郎。
早年迷進退，晚節悟行藏。他日能相訪，嵩南舊草堂。
[頁]卷,冊....[2024]198,6
第3筆
　　　　過梁州奉贈張尚書大夫公　岑參
漢中二良將，今昔各一時。韓信此登壇，尚書復來斯。
手把銅虎符，身總丈人師。錯落北斗星，照耀黑水湄。
英雄若神授，大材濟時危。頃歲遇雷雲，精神感靈祗。
勳業振青史，恩德繼鴻私。羌虜昔未平，華陽積僵屍。
人煙絕墟落，鬼火依城池。巴漢空水流，褒斜惟鳥飛。
自公布德政，此地生光輝。百堵創里閭，千家恤惸嫠。
層城重鼓角，甲士如熊羆。坐嘯風自調，行春雨仍隨。
芃芃麥苗長，藹藹桑葉肥。浮客相與來，群盜不敢窺。
何幸承嘉惠，小年即相知。富貴情易疏，相逢心不移。
置酒宴高館，嬌歌雜青絲。錦席繡拂廬，玉盤金屈卮。
春景透高戟，江雲篲長麾。櫪馬嘶柳陰，美人映花枝。
門傳大夫印，世擁上將旗。承家令名揚，許國苦節施。
戎幕寧久駐，台階不應遲。別有彈冠士，希君無見遺。
[頁]卷,冊....[2024]198,6
第4筆
　　　　登北庭北樓呈幕中諸公　岑參
嘗讀西域傳，漢家得輪臺。古塞千年空，陰山獨崔嵬。
二庭近西海，六月秋風來。日暮上北樓，殺氣凝不開。
大荒無鳥飛，但見白龍塠（即堆）。舊國眇天末，歸心日悠哉。
上將新破胡，西郊絕煙埃。邊城寂無事，撫劍空徘徊。
幸得趨幕中，託身廁群才。早知安邊計，未盡平生懷。
[頁]卷,冊....[2024]198,6
第5筆
　　　　初過隴山途中呈宇文判官　岑參
一驛過一驛，驛騎如星流。平明發咸陽，暮及隴山頭。
隴水不可聽，嗚咽令人愁。沙塵撲馬汗，霧露凝貂[2024]裘。
西來誰家子，自道新封侯。前月發安西，路上無停留。
都護猶未到，來時在西州。十日過沙磧，終朝風不休。
馬走碎石中，四蹄皆血流。萬里奉王事，一身無所求。
也知塞垣苦，豈為妻子謀。山口月欲出，先照關城樓。
谿流與松風，靜夜相颼飀（一作颼）。別家（一作來）賴歸夢，山塞多離憂。
與子且攜手，不愁前路脩。
[頁]卷,冊....[2025]198,6
第6筆
　　　　陪狄員外早秋登府西樓因呈院中諸公　岑參
常愛張儀樓，西山正相當。千峰帶積雪，百里臨城牆。
煙氛掃晴空，草樹映朝光。車馬隘百井，里閈盤二江。
亞相自登壇，時危安此方。威聲振蠻貊，惠化鐘華陽。
旌節羅廣庭，戈鋌凜秋霜。階下貔虎士，幕中鵷鷺行。
今我忽登臨，顧恩不望鄉。知己猶未報，鬢毛颯已蒼。
時命難自知，功業豈暫忘。蟬鳴秋城夕，鳥去江天長。
兵馬休戰爭，風塵尚蒼茫。誰當共攜手，賴有冬官郎。
[頁]卷,冊....[2025]198,6
第7筆
　　　　冬夜宿仙遊寺南涼堂呈謙道人　岑參
太乙連太白，兩山知幾重。路盤石門窄，匹馬行才通。
日西倒山寺，林下逢支公。昨夜山北時，星星聞此鐘。
秦女去已久，仙臺在中峰。簫聲不可聞，此地留遺蹤。
石潭積黛色，每歲投金龍。亂流爭迅湍，噴薄如雷風。
夜來聞清磬，月出蒼山空。空山滿清光，水樹相玲瓏。
迴廊映密竹，秋殿隱深松。燈影落前谿，夜宿水聲中。
愛茲林巒好，結宇向谿東。相識唯山僧，鄰家一釣翁。
林晚栗初拆，枝寒梨已紅。物幽興易愜，事勝趣彌濃。
願謝區中緣，永依金人宮。寄報乘輦客，簪裾爾何容。
[頁]卷,冊....[2025]198,6
第8筆
　　　　潼關鎮國軍句覆使院早春寄王同州　岑參
胡寇尚未盡，大軍鎮關門。旌旗遍草木，兵馬如雲屯。
聖朝正用武，諸將皆承恩。不見征戰功，但聞歌吹[2025]喧。
儒生有長策，閉口不敢言。昨從關東來，思與故人論。
何為廊廟器，至今居外藩。黃霸寧淹留，蒼生望騰鶱。
卷簾見西岳，仙掌明朝暾。昨夜聞春風，戴勝過後園。
各自限官守，何由敘涼溫。離憂不可忘，襟背思樹萱。
[頁]卷,冊....[2026]198,6
第9筆
　　　　青山峽口泊舟懷狄侍御　岑參
峽口秋水壯，沙邊且停橈。奔濤振石壁，峰勢如動搖。
九月蘆花新，彌令客心焦。誰念在江島，故人滿天朝。
無處豁心胸，憂來醉能銷。往來巴山道，三見秋草彫。
狄生新相知，才調凌雲霄。賦詩析造化，入幕生風飆。
把筆判甲兵，戰士不敢驕。皆云粱公後，遇鼎還能調。
離別倏經時，音塵殊寂寥。何當見天子，不歎鄉關遙。
[頁]卷,冊....[2026]198,6
第10筆
　　　　寄青城龍谿奐道人　岑參
五嶽之丈人，西望青瞢瞢（一作懵懵）。雲開露崖嶠，百里見石稜。
龍谿盤中峰，上有蓮華僧。絕頂小（一作少）蘭若，四時嵐氣（一作翠）凝。
身同雲虛無，心與谿清澄。誦戒龍每聽，賦詩人則稱。
杉風吹（一作冷）袈裟，石壁懸孤燈。久欲謝微祿，誓將歸大乘。
願聞開士說，庶以心相應。
[頁]卷,冊....[2026]198,6
第11筆
　　　　梁州對雨懷麴二秀才便呈麴大判官時疾贈余新詩　岑參
江上雲氣黑，𡷛山昨夜雷。水惡平明飛，雨從嶓冢來。
濛濛隨風過，蕭颯鳴庭槐。隔簾濕衣巾，當暑涼幽齋。
麴生住相近，言語阻且乖。臥疾不見人，午時門始開。
終日看本草，藥苗滿前階。兄弟早有名，甲科皆秀才。
二人事慈母，不弱古老萊。昨歎攜手遲，未盡平生懷。
愛君有佳句，一日吟幾迴。
[頁]卷,冊....[2026]198,6
第12筆
　　　　潼關使院懷王七季友　岑參
王生今才子（一作人），時輩咸所仰。何當見顏色，終日勞夢想。
驅車到關下，欲往阻河廣。滿日徒春華，思君罷心賞。
開門見太華，朝日映高掌。忽覺蓮花峰，別來更如長。
無心顧微祿，有意在獨往。不負林中期，終當出塵網。
[頁]卷,冊....[2027]198,6
第13筆
　　　　至（一作官）大梁卻寄匡（一作康）城主人　岑參
一從棄魚釣，十載干明王。無由謁天階，卻欲歸滄浪。
仲秋至東郡，遂見天雨霜。昨日夢故山，蕙草（一作芳蕙）色已黃。
平明辭鐵丘，薄暮遊大梁。仲秋蕭條景，拔刺飛鵝鶬。
四郊陰氣（一作氛）閉，萬里無晶光。長風吹白茅，野火燒枯桑。
故人南燕吏，籍籍名更香。聊以玉壺贈，置之君子堂。
[頁]卷,冊....[2027]198,6
第14筆
　　　　宿華陰東郭客舍憶閻訪　岑參
次舍山郭近，解鞍鳴鐘時。主人炊新粒，行子充夜飢。
關月生首陽，照見華陰祠。蒼茫秋山晦，蕭瑟寒松悲。
久從園廬別，遂與朋（一作相）知辭。舊壑蘭杜晚，歸軒今已遲。
[頁]卷,冊....[2027]198,6
第15筆
　　　　宿東谿王屋李隱者　岑參
山店不鑿井，百家同一泉。晚來南村黑，雨色和人煙。
霜畦吐寒菜，沙雁噪河田。隱者不可見，天壇飛鳥邊。
[頁]卷,冊....[2027]198,6
第16筆
　　　　郊行寄杜位　岑參
崷崒空城煙，淒清（一作涼）寒山景。秋風引歸夢，昨夜到汝潁。
近寺聞鐘聲，映陂見樹影。所思何由見，東北[2027]徒引領。
[頁]卷,冊....[2028]198,6
第17筆
　　　　懷葉懸關操姚曠韓涉李叔齊　岑參
數子皆故人，一時吏宛葉。經年總不見，書札徒滿篋。
斜日半空庭，旋風走梨葉。去君千里地，言笑何時接。
[頁]卷,冊....[2028]198,6
第18筆
　　　　西蜀旅舍春歎寄朝中故人呈狄評事　岑參
春與人相乖，柳青頭轉白。生平未得意，覽鏡私自惜。
四海猶未安，一身無所適。自從兵戈動，遂覺天地窄。
功業悲後時，光陰歎虛擲。卻為文章累，幸有開濟策。
何負當途人，無心矜窘厄。回瞻後來者，皆欲肆（一作相）轥轢。
起草思南宮，寄言憶西掖。時危任舒卷，身退知損益。
窮巷草轉深，閒門日將夕。橋西暮雨黑，籬外春江碧。
昨者初識君，相看俱是客。聲華同道術，世業通往昔。
早須歸天階，不得安孔席。吾先稅歸鞅，舊國如咫尺。
[頁]卷,冊....[2028]198,6
第19筆
　　　　太白東溪張（一作李）老舍即事寄舍弟姪等（一本題上有宿字，題下無等字。）　岑參
渭上秋雨過，北風何（一作暮）騷騷。天晴諸山出，太白峰最高。
主人東溪老，兩耳生長毫。遠近知百歲，子孫皆二毛。
中庭井闌上，一架獼猴桃。石泉飯香梗，酒甕開新槽。
愛茲田中趣，始悟世上勞。我行有勝事，書此寄爾曹。
[頁]卷,冊....[2028]198,6
第20筆
　　　　上嘉州青衣山中峰題惠淨上人幽居寄兵部楊郎中　并序　岑參
　　青衣之山，在大江之中，屹然迥絕，崖壁蒼峭，周廣七里，長波四匝
　　。有惠淨上人，廬于其顛，唯繩床竹杖而已，恆持[2028]蓮花經，十
　　年不下山。予自公浮舟，聊一登眺。友人夏官弘農楊侯，清談之士也
　　，素工為文，獨立於世，與余有方外之約，每多獨往之意。今者幽躅
　　勝概，歎不得與此公俱，爰命小吏，刮磨石壁以識其事，乃詩以達楊
　　友爾。
青衣誰開鑿，獨在水中央。浮舟一躋攀，側徑緣（一作沿）穹蒼。
絕頂詣（一作訪）老僧，豁然登上方。諸嶺一何小，三江奔茫茫。
蘭若向西開，峨嵋正相當。猿鳥樂鐘磬，松蘿泛天香。
江雲入袈裟，山月吐繩床。早知清淨理，久乃機心忘。
尚以名宦拘，聿來夷獠鄉。吾友不可見，鬱為尚書郎。
早歲愛丹經，留心向青囊。渺渺雲智遠，幽幽海懷長。
勝賞欲與俱，引領遙相望。為政愧無術，分憂幸時康。
君子滿天朝，老夫憶滄浪。況值廬山遠，抽簪歸法王。
[頁]卷,冊....[2029]198,6
第21筆
　　　　入劍門作寄杜楊二郎中時二公並為杜元帥判官　岑參
不知造化初，此山誰開坼。雙崖倚天立，萬仞從地劈。
雲飛不到頂，鳥去難過壁。速駕畏巖傾，單行愁路窄。
平明地仍黑，停午日暫赤。凜凜三伏寒，巉巉五丁跡。
與時忽開閉，作固或順逆。磅礡跨岷峨，巍蟠限蠻貊。
星當觜參分，地處西南僻。陡覺煙景殊，杳將華夏隔。
劉氏昔顛覆，公孫曾敗績。始知德不脩，恃此險何益。
相公總師旅，遠近罷金革。杜母來何遲，蜀人應更惜。
暫回丹青慮，少用開濟策。二友華省郎，俱為幕中客。
良籌佐戎律，精理皆碩畫。高文出詩騷，奧學窮討賾。
聖朝無外戶，環宇被德澤。四海今一家，徒然劍門石。
[頁]卷,冊....[2029]198,6
第22筆
　　　　鞏北秋興寄崔明允　岑參
白露披梧桐，玄蟬晝夜號。秋風萬里動，日暮黃雲高。
君子佐休明，小人事蓬高。所適在魚鳥，焉能徇錐[2029]刀。
孤舟向廣武，一鳥歸成皋。勝概日相與，思君心鬱陶。
[頁]卷,冊....[2030]198,6
第23筆
　　　　春遇南使貽趙知音　岑參
端居春心醉，襟背思樹萱。美人在南州，為爾歌北門。
北風吹煙物，戴勝鳴中園。枯楊長（一作抽）新條，芳草滋舊根。
網絲結寶琴，塵埃被空樽。適遇江海信，聊與南客論。
[頁]卷,冊....[2030]198,6
第24筆
　　　　冀州客舍酒酣貽王綺寄題南樓（時王子欲應制舉西上）　岑參
夫子傲長調，詔書下徵求。知君欲謁帝，秣馬趨西周。
逸足何駸駸，美聲實風流。學富贍清詞，下筆不能休。
君家一何盛，赫奕難為儔。伯父四五人，同時為諸侯。
憶昨始相值，值君客貝丘。相看復乘興，攜手到冀州。
前日在南縣，與君上北樓。野曠不見山，白日落草頭。
客舍梨花繁，深花隱鳴鳩。南鄰新酒熟，有女彈箜篌。
醉後或狂歌，酒醒滿離憂。主人不相識，此地難淹留。
吾廬終南下，堪與王孫遊。何當肯相尋，澧上一孤舟。
[頁]卷,冊....[2030]198,6
第25筆
　　　　終南雲際精舍尋法澄上人不遇歸高冠東潭石淙望秦嶺微雨作貽友人　岑參
昨夜雲際宿，旦（一作適）從西峰（一作嶺，一作風）回。不見林中僧，微雨潭上來。
諸峰皆青翠，秦嶺獨不開。石鼓有時鳴，秦王安在哉。
東南雲開處，突兀獮猴臺。崖口懸瀑流，半空白皚皚。（河嶽英靈無上四句，有水深斷山口，吼沫相喧豗二句。）
噴壁四時雨，傍村終日雷。北瞻長安道，日夕生塵埃。
若訪張仲蔚，衡門滿（一作映）蒿萊。
[頁]卷,冊....[2030]198,6
第26筆
　　　　敬酬杜華淇上見贈兼呈熊曜　岑參
杜侯實才子，盛名不可及。祗會效（一作為）一官，今已年四十。
是君同時者，已有尚書郎。憐君獨未遇，淹泊[2030]在他鄉。
我從京師來，到此喜相見。共論窮途事，不覺淚滿面。
憶昨癸未歲，吾兄自江東。得君江湖詩，骨氣凌謝公。
熊生尉淇上，開館常待客。喜我二人來，歡笑朝復夕。
縣樓壓春岸，戴勝鳴花枝。吾徒在舟中，縱酒兼彈棋。
三月猶未還，寒愁滿春草。賴蒙瑤華贈，諷詠慰懷抱。
[頁]卷,冊....[2031]198,6
第27筆
　　　　酬成少尹駱谷行見呈　岑參
聞君行路難，惆悵臨長衢。豈不憚險艱，王程剩相拘。
憶昨蓬萊宮，新授刺史符。明主仍賜衣，價值千萬餘。
何幸承命日，得與夫子俱。攜手出華省，連鑣赴長途。
五馬當路嘶，按節投蜀都。千崖（一作巖）信縈折，一徑何盤紆。
層冰滑征輪，密竹礙隼旟。深林迷昏旦，棧道凌空虛。
飛雪縮馬毛，烈風擘我膚。峰攢望天小，亭午見日初。
夜宿月近人，朝行雲滿車。泉澆石罅坼，火入松心枯。
亞尹同心者，風流賢大夫。榮祿上及親，之官隨板輿。
高價振臺閣，清詞出應徐。成都春酒香，且用俸錢沽。
浮名何足道，海上堪乘桴。
[頁]卷,冊....[2031]198,6
第28筆
　　　　虢中酬陝西甄判官見贈　岑參
微才棄散地，拙宦慚清時。白髮徒自負，青雲難可期。
胡塵暗東洛，亞相方出師。分陝振鼓鼙，二崤滿旌旗。
夫子廊廟器，迥然青冥姿。閫外佐戎律，幕中吐兵奇。
前者驛使來，忽枉行軍詩。晝吟庭花落，夜諷山月移。
昔君隱蘇門，浪跡不可羈。詔書自徵用，令譽天下知。
別來春草長，東望轉相思。寂寞山城暮，空聞畫角悲。
[頁]卷,冊....[2031]198,6
第29筆
　　　　送許子擢第歸江寧拜親因寄王大昌齡　岑參
建業控京口，金陵款滄溟。君家臨秦淮，傍對石頭城。
十年自勤學，一鼓遊上京。青春登甲科，動地聞香[2031]名。
解榻皆五侯，結交盡群（一作時）英。六月槐花飛，忽思蓴菜羹。
跨馬出國門，丹陽返柴荊。楚雲引歸帆，淮水浮客程。
到家拜親時，入門有光榮。鄉人盡來賀，置酒相邀迎。
閒眺北顧（一作登江，一作因登）樓，醉眠湖上亭。月從海門出，照見茅山青。
昔為帝王州，今幸天地（一作下）平。五朝變人世，千載空江聲。
玄元告靈符，丹洞獲其銘。皇帝受玉冊，群臣羅天庭。
喜氣薄太陽，祥光徹窅冥。奔走朝萬國，崩騰集百靈。
王兄尚謫宦，屢見秋雲生。孤城帶後湖，心與湖水清。
一縣無諍辭，有時開道經。黃鶴垂兩翅，俳徊但悲（一作悲且）鳴。
相思不可見，空望牛女星。
第30筆
　　　　武威送劉單判官赴安西行營便（一作使）呈高開府　岑參
熱海亙鐵門，火山赫金方。白草磨天涯，湖沙莽茫茫。
夫子佐戎幕，其鋒利如霜。中歲學兵符，不能守文章。
功業須及時，立身有行藏。男兒感忠義，萬里忘越鄉。
孟夏邊候遲，胡國草木長。馬疾過飛鳥，天窮超夕陽。
都護新出師，五月發軍裝。甲兵二百萬，錯落黃金光。
揚旗拂崑崙，伐鼓震蒲昌。太白引官軍，天威臨大荒。
西望雲似蛇，戎夷知喪亡。渾驅大宛馬，繫取樓蘭王。
曾到交河城，風土斷人腸。寒驛遠如點，邊烽互相望。
赤亭多飄風，鼓怒不可當。有時無人行，沙石亂飄揚。
夜靜天蕭條，鬼哭夾道傍。地上多髑髏，皆是古戰場。
置酒高館夕，邊城月蒼蒼。軍中宰肥牛，堂上羅羽觴。
紅淚金燭盤，嬌歌豔新妝。望君仰青冥，短翮難可翔。
蒼然西郊道，握手何慨慷。
[頁]卷,冊....[2032]198,6
第32筆
　　　　送祁樂歸河東　岑參
祁樂後來秀，挺身出河東。往年詣驪山，獻賦溫泉宮。
天子不召見，揮鞭遂從戎。前月還長安，囊中金已空。
有時忽乘興，畫出江上峰。床頭蒼梧雲，簾下天台松。
忽如高堂上，颯颯生清（一作聞江）風。五月火雲屯，氣燒天地紅。
鳥且不敢飛，子行如轉蓬。少華與首陽，隔河勢爭雄。
新月河上出，清光滿關中。置酒灞亭別，高歌披心胸。
君到故山時，為謝五（一作君謝）老翁。
[頁]卷,冊....[2033]198,6
第33筆
　　　　北庭貽宗學士道別　岑參
萬事不可料，歎君在軍中。讀書破萬卷，何事來從戎。
曾逐李輕車，西征出太蒙。荷戈月窟外，擐甲崑崙東。
兩度皆破胡，朝廷輕戰功。十年祗一命，萬里如飄蓬。
容鬢老胡塵，衣裘脆邊風。忽來輪臺下，相見披心胸。
飲酒對春草，彈棋聞夜鐘。今且還龜茲，臂上懸角弓。
平沙向旅館，匹馬隨飛鴻。孤城倚大磧，海氣迎邊空。
四月猶自寒，天山雪濛濛。君有賢主將，何謂泣途窮。
時來整六翮，一舉凌蒼穹。
[頁]卷,冊....[2033]198,6
第34筆
　　　　送許拾遺恩歸江寧拜親　岑參
詔書下青瑣，駟馬還吳洲。束帛仍賜衣，恩波漲滄流。
微祿將及親，向家非遠遊。看君五斗米，不謝萬戶侯。
適出西掖垣，如到南徐州。歸心望海日，鄉夢登江樓。
大江盤金陵，諸山橫石頭。楓樹隱茅屋，橘林繫[2033]漁舟。
種藥疏故畦，釣魚垂舊鉤。對月京口夕，觀濤海門秋。
天子憐諫官，論事不可（一作肯）休。早來丹墀下，高架無淹留。
[頁]卷,冊....[2034]198,6
第35筆
　　　　虢州郡齋南池幽興因與閻二侍御道別　岑參
池色淨天碧，水涼雨淒淒。快風從東南，荷葉翻向西。
性本愛魚鳥，未能返巖谿。中歲徇微官，遂令心賞睽。
及茲佐山郡，不異尋幽棲。小吏趨竹徑，訟庭侵藥畦。
胡塵暗河洛，二陝震鼓鼙。故人佐戎軒，逸翮凌雲霓。
行軍在函谷，兩度聞鶯啼。相看紅旗下，飲酒白日低。
聞君欲朝天，駟馬臨道嘶。仰望浮與沈，忽如雲與泥。
夜眠驛樓月，曉發關城雞。惆悵西郊暮，鄉書對君題。
[頁]卷,冊....[2034]198,6
第36筆
　　　　青龍招提歸一上人遠遊吳楚別詩　岑參
久交應真侶，最歎青龍僧。棄官向二年，削髮歸一乘。
了然瑩心身，潔念樂空寂。名香泛窗戶，幽磬清曉夕。
往年仗一劍，由是佐二庭。於焉久從戎，兼復解論兵。
世人猶未知，天子願相見。朝從青蓮宇，暮入白虎殿。
宮女擎錫杖，御筵出香爐。說法開藏經，論邊窮陣圖。
忘機厭塵喧，浪跡向江海。思師石可訪，惠遠峰猶在。
今旦飛錫去，何時持缽還。湖煙冷吳門，淮月銜楚山。
一身如浮雲，萬里過江水。相思眇天末（一作外），南望無窮已。
[頁]卷,冊....[2034]198,6
第37筆
　　　　送李翥遊江外　岑參
相識應十載，見君只一官。家貧祿尚薄，霜降衣仍單。
惆悵秋草死，蕭條芳歲闌。且尋滄洲路，遙指（一作望）吳雲端。
匹馬關塞遠，孤舟江海寬。夜眠楚煙濕，曉飯湖山寒。
砧淨紅鱠落，袖香朱橘團。帆前見禹廟，枕[2034]底聞嚴灘。
便獲賞心趣，豈歌行路難。青門須醉別，少為解征鞍。
[頁]卷,冊....[2035]198,6
第38筆
　　　　送王著作赴淮西幕府　岑參
燕子與百勞，一西復一東。天空信寥廓，翔集何時同。
知己悵難遇，良朋非易逢。憐君心相親，與我家又通。
言笑日無度，書札凡幾封。湛湛萬頃陂，森森千丈松。
不知有機巧，無事干心胸。滿堂皆酒徒，豈復羨王公。
早年報將略，累歲依幕中。昨者從淮西，歸來奏邊功。
承恩長樂殿，醉出明光宮。逆旅輩寒蟬，客夢驚飛鴻。
發家見春草，卻去聞秋風。月色冷楚城，淮光透霜空。
各自務功業，當須激深衷。別後能相思，何嗟山水重。
[頁]卷,冊....[2035]198,6
第39筆
　　　　送張秘書充劉相公通汴河判官便赴江外覲省　岑參
前年見君時，見君正泥蟠。去年見君處，見君已風〔搏〕（搏）。
朝趨赤墀前，高視青雲端。新登麒麟閣，適脫獬豸冠。
劉公領舟楫，汴水揚波瀾。萬里江海通，九州天地寬。
昨夜動使星，今旦送征鞍。老親在吳郡，令弟雙同官。
鱸鱠賸堪憶，蓴羹殊可餐。既參幕中畫，復展膝下歡。
因送故人行，試歌行路難。何處路最難，最難在長安。
長安多權貴，珂珮聲珊珊。儒生直如弦，權貴不須干。
斗酒取一醉，孤琴為君彈。臨岐欲有贈，持以握中蘭。
[頁]卷,冊....[2035]198,6
第40筆
　　　　冬宵家會餞李郎司兵赴同州　岑參
急管雜青絲，玉瓶金屈卮。寒天高堂夜，撲地飛雪時。
賀君關西椽，新綬腰下垂。白面皇家郎，逸翮青雲姿。
明旦之官去，他辰良會稀。惜別冬夜短，務歡杯行遲。
季女猶自小，老夫未令歸。且看匹馬行，不得鳴[2035]鳳飛。
昔歲到馮翊，人煙接京師。曾上月樓頭，遙見西嶽祠。
沙苑逼官舍，蓮峰壓城池。多暇或自公，讀書復彈棋。
州縣信徒勞，雲霄亦可期。應須力為政，聊慰此相思。
[頁]卷,冊....[2036]198,6
第41筆
　　　　送顏平原　并序　岑參
　　十二年春，有詔補尚書十數公為郡守。上親賦詩觴群公，宴于蓬萊前
　　殿，仍贈以繒帛，寵餞加等。參美顏公是行，為寵別章句。
天子念黎庶，詔書換諸侯。仙郎授剖符，華省輟分憂。
置酒會前殿，賜錢若山丘。天章降三光，聖澤該九州。
吾兄鎮河朔，拜命宣皇猷。駟馬辭國門，一星東北流。
夏雲照銀印，暑雨隨行輈。赤筆仍在篋，鑪香惹衣裘。
此地鄰東溟，孤城弔滄洲。海風掣金戟，道吏呼鳴騶。
郊原北連燕，剽劫風未休。魚鹽隘里巷，桑柘盈田疇。
為郡豈淹旬，政成應未秋。易俗去猛虎，化人似馴鷗。
蒼生已望君，黃霸寧久留。
[頁]卷,冊....[2036]198,6
第42筆
　　　　送狄員外巡按西山軍（得霽字）　岑參
兵馬守西山，中國非得計。不知何代策，空使蜀人弊。
八州崖谷深，千里雲雪閉。泉澆閣道滑，水凍繩橋脆。
戰士常苦飢，糗糧不相繼。胡兵猶不歸，空山積年歲。
儒生識損益，言事皆審諦。狄子幕府郎，有謀必康濟。
胸中懸明鏡，照耀無巨細。莫辭冒險艱，可以裨節制。
相思江樓夕，愁見月澄霽。
[頁]卷,冊....[2036]198,6
第43筆
　　　　虢州送鄭興宗弟歸扶風別廬　岑參
佐郡已三載，豈能長後時。出關少親友，賴汝常相隨。
今旦忽言別，愴然俱淚垂。平生滄洲意，獨有青山知。
州縣不敢說，雲霄誰敢期。因懷東谿老，最憶南峰緇。
為我多種藥，還山應未遲。
[頁]卷,冊....[2036]198,6
第44筆
　　　　澧頭送蔣侯　岑參
君住澧水北，我家澧水西。兩村辨喬木，五里聞鳴雞。
飲酒溪雨過，彈棋山月低。徒聞（一作開）蔣生徑，爾去誰相攜。
[頁]卷,冊....[2037]198,6
第45筆
　　　　送永壽王贊府逕（一作遙）歸縣（得蟬字）　岑參
當官接閒暇，暫得歸林泉。百里路不宿，兩鄉山復連。
夜深露濕簟，月出風驚蟬。且盡主人酒，為君從醉眠。
[頁]卷,冊....[2037]198,6
第46筆
　　　　南池宴餞辛子賦得蝌斗子　岑參
臨池見蝌斗，羨爾樂有餘。不憂網與釣，幸得免為魚。
且願充文字，登君尺素書。
[頁]卷,冊....[2037]198,6
第47筆
　　　　登嘉州凌雲寺作　岑參
寺出飛鳥外，青峰戴朱樓。搏壁躋半空，喜得登上頭。
始知宇宙闊，下看三江流。天晴見峨眉，如向波上浮。
迥曠煙景豁，陰森棕柟稠。願割區中緣，永從塵外遊。
迴風吹虎穴，片雨當龍湫。僧房雲濛濛，夏月寒颼颼。
回合俯近郭，寥落見遠舟。勝概無端倪，天宮可淹留。
一官詎足道，欲去令人愁。
[頁]卷,冊....[2037]198,6
第48筆
　　　　與高適薛據登慈恩寺浮圖　岑參
塔勢如湧出，孤高聳天宮。登臨出世界，磴道盤虛空。
突兀壓神州，崢嶸如鬼工。四角礙白日，七層摩蒼穹。
下窺指高鳥，俯聽聞驚風。連山若波濤，奔湊似朝東。
青槐夾馳道，宮館何玲瓏。秋色從西來，蒼然滿關中。
五陵北原上，萬古青濛濛。淨理了可悟，勝因夙所宗。
誓將挂冠去，覺道資無窮。
[頁]卷,冊....[2037]198,6
第49筆
　　　　登千福寺楚金禪師法華院多寶塔　岑參
多寶滅已久，蓮華付吾師。寶塔凌太空，忽如湧出時。
數年功不成，一志堅自持。明主親夢見，世人今始知。
千家獻黃金，萬匠磨琉璃。既空泰山木，亦罄天府貲。
焚香如雲屯，蟠蓋珊珊垂。悉窣神繞護，眾魔不敢窺。
作禮睹靈境，焚香方證疑。庶割區中緣，脫身恆在茲。
[頁]卷,冊....[2038]198,6
第50筆
　　　　出關經華嶽寺訪法華雲公　岑參
野寺聊解鞍，偶見法華僧。開門對西嶽，石壁青稜層。
竹徑厚蒼苔，松門盤紫藤。長廊列古畫，高殿懸孤燈。
五月山雨熱，三峰火雲蒸。側聞樵人言，深谷猶積冰。
久願尋此山，至今嗟未能。謫官忽東走，王程苦相仍。
欲去戀雙樹，何由窮一乘。月輪吐山郭，夜色空清澄。
[頁]卷,冊....[2038]198,6
第51筆
　　　　春半與群公同遊元處士別業　岑參
郭南處士宅，門外羅群峰。勝概忽相引，春華今正濃。
山廚竹裏爨，野碓藤間舂。對酒雲數片，捲簾花萬重。
巖泉嗟到晚，州縣欲歸慵。草色帶朝雨，灘聲兼夜鐘。
愛茲清俗慮，何事老塵容。況有林下約，轉懷方外蹤。
[頁]卷,冊....[2038]198,6
第52筆
　　　　陪群公龍岡寺泛舟（得盤字）　岑參
漢水天一色，寺樓波底看。鐘鳴長空夕，月出孤舟寒。
映酒見山火，隔簾聞夜灘。紫鱗掣芳餌，紅燭然金盤。
良友興正愜，勝遊情未闌。此中堪倒載，須盡主人歡。
[頁]卷,冊....[2038]198,6
第53筆
　　　　終南山雙峰草堂作[2038]　岑參
斂跡歸山田，息心謝時輩。畫還草堂臥，但與雙峰對。
興來恣佳遊，事愜符勝概。著書高窗下，日夕見城內。
曩為世人誤，遂負平生愛。久與林壑辭，及來松杉大。
偶茲近精廬，屢得名僧會。有時逐樵漁，盡（一作永）日不冠帶。
崖口上新月，石門破蒼靄。色向群木深（一作沈），光搖一潭碎。
緬懷鄭生谷，頗憶嚴子瀨。勝事猶可追，斯人邈千載。
[頁]卷,冊....[2039]198,6
第54筆
　　　　左僕射相國冀公東齋幽居（同黎拾遺賦獻）　岑參
丞相百僚長，兩朝居此官。成功雲雷際，翊聖天地安。
不矜南宮貴，祗向東山看。宅佔鳳城勝，窗中雲嶺寬。
午時松軒夕，六月藤齋寒。玉佩罥女蘿，金印耀牡丹。
山蟬上衣桁，野鼠緣藥盤。有時披道書，竟日不著冠。
幸得趨省闈，常欣在門闌。何當復持衡，短翮期風〔摶〕（搏）。
[頁]卷,冊....[2039]198,6
第55筆
　　　　過緱山王處士黑石谷隱居　岑參
舊居緱山下，偏識緱山雲。處士久不還，見雲如見君。
別來逾十秋，兵馬日紛紛。青谿開戰場，黑谷屯行軍。
遂令巢由輩，遠逐麋鹿群。獨有南澗水，潺湲如昔聞。
[頁]卷,冊....[2039]198,6
第56筆
　　　　緱山西峰草棠作　岑參
結廬對中嶽，青翠常在門。遂耽水木興，盡作漁樵言。
頃來闕章句，但欲閒心魂。日色隱空谷，蟬聲喧暮村。
曩聞道士語，偶見清淨源。隱几閱吹葉，乘秋眺歸根。
獨遊念求仲，開徑招王孫。片雨下南澗，孤峰出東原。
棲遲慮益澹，脫略道彌敦。野靄晴拂枕，客帆遙入軒。
尚平今何在，此意誰與論。佇立雲去盡，蒼蒼月開園。
[頁]卷,冊....[2039]198,6
第57筆
　　　　觀楚國寺璋上人寫一切經院南有曲池深竹　岑參
璋公不出院，群木閉深居。誓寫一切經，欲向萬卷餘。
揮毫散林鵲，研墨警池魚。音翻四句偈，字譯五天書。
鳴鐘竹陰晚，汲水桐花初。雨氣潤衣缽，香煙泛庭除。
此地日清淨，諸天應未如。不知將錫杖，早晚躡空虛。
[頁]卷,冊....[2040]198,6
第58筆
　　　　尋鞏縣南李處士別業　岑參
先生近南郭，茅屋臨東川。桑葉隱村戶，蘆花映釣船。
有時著書暇，盡日窗中眠。且喜閭井近，灌田同一泉。
[頁]卷,冊....[2040]198,6
第59筆
　　　　聞崔十二（一作三十）侍御灌口夜宿報恩寺　岑參
聞君尋野寺，便（一作夜）宿支公房。溪月冷深殿，江雲擁迴廊。
然燈松林靜，煮茗柴門香。勝事不可接，相思幽興長。
[頁]卷,冊....[2040]198,6
第60筆
　　　　自潘陵尖還少室居止秋夕憑眺　岑參
草堂近少室，夜靜聞風松。月出潘陵尖，照見十六峰。
九月山葉赤，谿雲淡秋容。火點伊陽村，煙深嵩角鐘。
尚子不可見，蔣生難再逢。勝愜只自知，佳趣為誰濃。
昨詣山僧期，上到天壇東。向下望雷雨，雲間見回龍。
夕與人群疏，轉愛丘壑中。心澹水木會，興幽魚鳥通。
稀微了自釋，出處乃不同。況本無宦情，誓將依道風。
[頁]卷,冊....[2040]198,6
第61筆
　　　　南池夜宿思王屋青蘿舊齋[2040]　岑參
池上臥煩暑，不櫛復不巾。有時清風來，自謂羲皇人。
天晴雲歸盡，雨洗月色新。公事常不閒，道書日生塵。
早年家王屋，五別青蘿春。安得還舊山，東谿垂釣綸。
[頁]卷,冊....[2041]198,6
第62筆
　　　　過王判官西津所居　岑參
勝跡不在遠，愛君池館幽。素懷巖中諾，宛得塵外遊。
何必到清谿，忽來見滄洲。潛移岷山石，暗引巴江流。
樹密晝先夜，竹深夏已秋。沙鳥上筆床，谿花篲簾鉤。
夫子賤簪冕，注心向林丘。落日出公堂，垂綸乘釣舟。
賦詩憶楚老，戴酒隨江鷗。翛然一傲吏，獨在西津頭。
[頁]卷,冊....[2041]198,6
第63筆
　　　　因假歸白閣西草堂　岑參
雷聲傍太白，雨在八九峰。東望白閣雲，半入紫閣松。
勝概紛滿目，衡門趣彌濃。幸有數畝田，得延二仲蹤。
早聞達士語，偶與心相通。誤徇一微官，還山愧塵容。
釣竿不復把，野碓無人舂。惆悵飛鳥盡，南谿聞夜鐘。
[頁]卷,冊....[2041]198,6
第64筆
　　　　題華嚴寺瓌公禪房　岑參
寺南幾十峰，峰翠晴可掬。朝從老僧飯，昨日崖口宿。
錫杖倚枯松，繩床映深竹。東谿草堂路，來往行自熟。
生事在雲山，誰能復羈束。
[頁]卷,冊....[2041]198,6
第65筆
　　　　東歸留題太常徐卿草堂（在蜀）　岑參
不謝古名將，吾知徐太常。年纔三十餘，勇冠西南方。
頃會策匹馬，獨出持兩鎗。虜騎無數來，見君不敢當。
漢將小衛霍，蜀將凌關張。卿月益清澄，將星轉光芒。
復居少城北，遙對岷山陽。車馬日盈門，賓客常[2041]滿堂。
曲池蔭高樹，小徑穿叢篁。江鳥飛入簾，山雲來到床。
題詩芭蕉滑，對酒棕花香。諸將射獵時，君在翰墨場。
聖主賞勳業，邊城最輝光。與我情綢繆，相知久芬芳。
忽作萬里別，東歸三峽長。
[頁]卷,冊....[2042]198,6
第66筆
　　　　太一石鱉崖口潭舊廬招王學士　岑參
驟雨鳴淅瀝，颼飀谿谷寒。碧潭千餘尺，下見蛟龍蟠。
石門吞眾流，絕岸呀層巒。幽趣倏萬變，奇觀非一端。
偶逐干祿徒，十年皆小官。抱板尋舊圃，弊廬臨迅湍。
君子滿清朝，小人思挂冠。釀酒漉松子，引泉通竹竿。
何必濯滄浪，不能釣嚴灘。此地可遺老，勸君來考槃。
[頁]卷,冊....[2042]198,6
第67筆
　　　　林臥　岑參
偶得魚鳥趣，復茲水木涼。遠峰帶雨色，落日搖川光。
臼中西山藥，袖裏淮南方。唯愛隱几時，獨遊無何鄉。
第68筆
　　　　驪姬墓下作（夷吾、重耳墓。隔河相去十三里。）　岑參
驪姬北原上，閉骨已千秋。澮水日東注，惡名終不流。
獻公恣耽惑，視子如仇讎。此事成蔓草，我來逢古丘。
蛾眉山月苦，蟬鬢野雲愁。欲弔二公子，橫汾無輕舟。
第69筆
　　　　東歸晚次潼關懷古　岑參
暮春別鄉樹，晚景低津樓。伯夷在首陽，欲往無輕舟。
遂登關城望，下見洪河流。自從巨靈開，流血千萬秋。
行行潘生賦，赫赫曹公謀。川上多往事，淒涼滿空洲。
[頁]卷,冊....[2042]198,6
第70筆
　　　　楚夕旅泊古興[2042]　岑參
獨鶴唳江月，孤帆凌楚雲。秋風冷蕭瑟，蘆荻花紛紛。
忽思湘川老，欲訪雲中君。騏驎息悲鳴，愁見豺虎群。
[頁]卷,冊....[2043]198,6
第71筆
　　　　先主武侯廟　岑參
先主與武侯，相逢雲雷際。感通君臣分，義激魚水契。
遺廟空蕭然，英靈貫千歲。
[頁]卷,冊....[2043]198,6
第72筆
　　　　文公講堂　岑參
文公不可見，空使蜀人傳。講席何時散，高臺豈復全。
豐碑文字滅，冥漠不知年。
[頁]卷,冊....[2043]198,6
第73筆
　　　　楊雄草玄臺　岑參
吾悲子雲居，寂寞人已去。娟娟西江月，猶照草玄處。
精怪喜無人，睢盱藏老樹。
[頁]卷,冊....[2043]198,6
第74筆
　　　　司馬相如琴臺　岑參
相如琴臺古，人去臺亦空。臺上寒蕭條，至今多悲風。
荒臺漢時月，色與舊時同。
[頁]卷,冊....[2043]198,6
第75筆
　　　　嚴君平卜肆　岑參
君平曾賣卜，卜肆蕪已久。至今杖頭錢，時時地上有。
不知支機石，還在人間否。
[頁]卷,冊....[2043]198,6
第76筆
　　　　張儀樓　岑參
傳是秦時樓，巍巍至今在。樓南兩江水，千古長不改。
曾聞昔時人，歲月不相待。
[頁]卷,冊....[2043]198,6
第77筆
　　　　昇仙橋　岑參
長橋題柱去，猶是未達時。及乘駟馬車，卻從橋上歸。
名共東流水，滔滔無盡期。
[頁]卷,冊....[2043]198,6
第78筆
　　　　萬里橋　岑參
成都與維揚，相去萬里地。滄江東流疾，帆去如鳥翅。
楚客過此橋，東看盡垂淚。
[頁]卷,冊....[2044]198,6
第79筆
　　　　石犀　岑參
江水初蕩潏，蜀人幾為魚。向無爾石犀，安得有邑居。
始知李太守，伯禹亦不如。
[頁]卷,冊....[2044]198,6
第80筆
　　　　龍女祠　岑參
龍女何處來，來時乘風雨。祠堂青林下，宛宛如相語。
蜀人競祈恩，捧酒仍擊鼓。
[頁]卷,冊....[2044]198,6
第81筆
　　　　使交河郡郡在火山腳其地苦熱無雨雪獻封大夫　岑參
奉使按胡俗，平明發輪臺。暮投交河城，火山赤崔巍。
九月尚流汗，炎風吹沙埃。何事陰陽工，不遣雨雪來。
吾君方憂邊，分閫資大才。昨者新破胡，安西兵馬回。
鐵關控天涯（一作崖），萬里何遼哉。煙塵不敢飛，白草空皚皚。
軍中日無事，醉舞傾金罍。漢代李將軍，微功合（一作今）可咍。
[頁]卷,冊....[2044]198,6
第82筆
　　　　與鮮于庶子自梓州成都少尹自褒城同行至利州道中作　岑參
剖竹向西蜀，岷峨眇天涯。空深北闕戀，豈憚南路賒。
前日登七盤，曠然見三巴。漢水出嶓冢，梁山控褒斜。
棧道籠迅湍，行人貫層崖。巖傾劣通馬，石窄難容車。
深林怯魑魅，洞穴防龍蛇。水種新插秧，山田正燒畬。
夜猿嘯山雨，曙鳥鳴江花。過午方始飯，經時旋及瓜。
數公各遊宦，千里皆辭家。言笑忘羈旅，還如在京華。
[頁]卷,冊....[2044]198,6
第83筆
　　　　下外江舟懷終南舊居[2044]　岑參
杉冷曉猿悲，楚客心欲絕。孤舟巴山雨，萬里陽臺月。
水宿已淹時，蘆花白如雪。顏容老難赬，把鏡悲鬢髮。
早年好金丹，方士傳口訣。敝廬終南下，久與真侶別。
道書誰更開，藥灶煙遂滅。頃來壓塵網，安得有仙骨。
巖壑歸去來，公卿是何物。
[頁]卷,冊....[2045]198,6
第84筆
　　　　安西館中思長安　岑參
家在日出處，朝來起東風。風從帝鄉來，不異家信通。
絕域地欲盡，孤城天遂窮。彌年但走馬，終日隨飄蓬。
寂寞不得意，辛勤方在公。胡塵淨古塞，兵氣屯邊空。
鄉路眇天外，歸期如夢中。遙憑長房術，為縮天山東。
[頁]卷,冊....[2045]198,6
第85筆
　　　　暮秋山行　岑參
疲馬臥長坡，夕陽下通津。山風吹空（一作長）林，颯颯如有人。
蒼旻霽涼雨，石路無飛塵。千念集暮節，萬籟悲蕭晨。
鶗鴃昨夜鳴，蕙草色已陳。況在遠行客，自然多苦辛。
[頁]卷,冊....[2045]198,6
第86筆
　　　　赴犍為經龍閣道　岑參
側徑轉（一作搏）青壁，危梁透滄波。汗流出鳥道，膽碎窺龍（一作魚）渦。
驟雨暗谿口（一作溪谷），歸雲網松蘿。屢聞羌兒笛，厭聽巴童歌。
江路險復永，夢魂愁更多。聖朝幸典郡，不敢嫌岷峨。
[頁]卷,冊....[2045]198,6
第87筆
　　　　江上（一作山）阻風雨　岑參
江上風欲來，泊舟未能發。氣昏雨已過，突兀山復出。
積浪成高丘，盤渦為嵌窟。雲低岸花掩，水漲灘草沒。
老樹蛇蛻皮，崩崖龍退骨。平生抱忠信，艱險殊可忽。
[頁]卷,冊....[2045]198,6
第88筆
　　　　經火山　岑參
火山今始見，突兀蒲昌東。赤焰燒虜雲，炎氛蒸塞空。
不知陰陽炭，何獨然此中。我來嚴冬時，山下多炎風。
人馬盡汗流，孰知造化功。
[頁]卷,冊....[2046]198,6
第89筆
　　　　題鐵門關樓　岑參
鐵關天西涯，極目少行客。關門一小吏，終日對石壁。
橋跨千仞危，路盤兩崖窄。試登西樓望，一望頭欲白。
[頁]卷,冊....[2046]198,6
第90筆
　　　　早上五盤嶺　岑參
平旦驅駟馬，曠然出五盤。江迴兩崖鬥，日隱群峰攢。
蒼翠煙景曙，森沈雲樹寒。松疏露孤驛，花密藏迴灘。
棧道谿雨滑，畬田原草乾。此行為知己，不覺蜀道難。
[頁]卷,冊....[2046]198,6
第91筆
　　　　峨眉東腳臨江聽猿懷二室舊廬　岑參
峨眉煙翠新，昨夜秋雨洗。分明峰頭樹，倒插秋江底。
久別二室間，圖他五斗米。哀猿不可聽，北客欲流涕。
[頁]卷,冊....[2046]198,6
第92筆
　　　　東歸發犍為至泥谿舟中作　岑參
前日解侯印，泛舟歸山東。平旦發犍為，逍遙信回風。
七月江水大，滄波漲秋空。復有峨眉僧，誦經在舟中。
夜泊防虎豹，朝行逼魚龍。一道鳴迅湍，兩邊走連峰。
猿拂岸花落，鳥啼簷樹重。煙靄吳楚連，泝沿湖海通。
憶昨在西掖，復曾入南宮。日出朝聖人，端笏陪群公。
不意今棄置，何由豁心胸。吾當海上去，且學[2046]乘桴翁。
[頁]卷,冊....[2047]198,6
第93筆
　　　　阻戎瀘間群盜（戊申歲，余罷官東歸，屬斷江路時淹泊戎州作。）　岑參
南州林莽深，亡命聚其間。殺人無昏曉，屍積填江灣。
餓虎銜髑髏，飢鳥啄心肝。腥裛灘草死，血流江水殷。
夜雨風蕭蕭，鬼哭連楚山。三江行人絕，萬里無征船。
唯有白鳥飛，空見秋月圓。罷官自南蜀，假道來茲川。
瞻望陽臺雲，惆悵不敢前。帝鄉北近日，瀘口南連蠻。
何當遇長房，縮地到京關。願得隨琴高，騎魚向雲煙。
明主每憂人，節使恆在邊。兵革方禦寇，爾惡胡不悛。
吾竊悲爾徒，此生安得全。
[頁]卷,冊....[2047]198,6
第94筆
　　　　郡齋閒坐　岑參
負郭無良田，屈身徇微祿。平生好疏曠，何事就羈束。
幸曾趨丹墀，數得侍黃屋。故人盡榮寵，誰念此幽獨。
州縣非宿心，雲山欣滿目。頃來廢章句，終日披案牘。
佐郡竟何成，自悲徒碌碌。
[頁]卷,冊....[2047]198,6
第95筆
　　　　衙郡守還（洪邁曰： 監司郡守，初上事，既受官吏參謁。至晡時，僚屬復伺於客次，胥吏立庭下通刺曰衙，以聽進退之命。）　岑參
世事何反覆，一身難可料。頭白翻折腰，還家私自笑。
所嗟無產業，妻子嫌不調。五斗米留人，東谿憶垂釣。
[頁]卷,冊....[2047]198,6
第96筆
　　　　行軍詩二首（時扈從在鳳翔）　岑參
吾竊悲此生，四十幸未老。一朝逢世亂，終日不自保。
胡兵奪長安，宮殿生野草。傷心五陵樹，不見二京道。
我皇在行軍，兵馬日浩浩。胡雛尚未滅，諸將懇征討。
昨聞咸陽敗，殺戮淨如掃。積屍若丘山，流血漲豐鎬。
干戈礙鄉國，豺虎滿城堡。村落皆無人，蕭條空桑棗。
儒生有長策，無處豁懷抱。塊然傷時人，舉首[2047]哭蒼昊。

早知逢世亂，少小謾讀書。悔不學彎弓，向東射狂胡。
偶從諫官列，謬向丹墀趨。未能匡吾君，虛作一丈夫。
撫劍傷世路，哀歌泣良圖。功業今已遲，覽鏡悲白鬚。
平生抱忠義，不敢私微軀。

[頁]卷,冊....[2048]198,6
第97筆
　　　　秋夕聽羅山人彈三峽流泉　岑參
皤皤岷山老，抱琴鬢蒼然。衫袖拂玉徽，為彈三峽泉。
此曲彈未半，高堂如空山。石林何〔颼飀〕（𩴍⿺鬼留），忽在窗戶間。
繞指弄嗚咽，青絲激潺湲。演漾怨楚雲，虛徐韻秋煙。
疑兼陽臺雨，似雜巫山猿。幽引鬼神聽，淨令耳目便。
楚客腸欲斷，湘妃淚斑斑。誰裁青桐枝，　以朱絲弦。
能含古人曲，遞與今人傳。知音難再逢，惜君方年老。
曲終月已落，惆〔悵〕（帳）東齋眠。
[頁]卷,冊....[2048]198,6
第98筆
　　　　尹相公京兆府中棠樹降甘露詩　岑參
相國尹京兆，政成人不欺。甘露降府庭，上天表無私。
非無他人家，豈少群木枝。被茲甘棠樹，美掩召伯詩。
團團甜如〔蜜〕（密），皛皛凝若脂。千柯玉光碎，萬葉珠顆垂。
崑崙何時來，慶雲相逐飛。魏宮銅盤貯，漢帝金掌持。
王澤布人和，精心動靈祇。君臣日同德，禎瑞方潛施。
何術令大臣，感通能及茲。忽驚政化理，暗與神物期。
卻笑趙張輩，徒稱今古稀。為君天下酒，麴蘗將用時。
[頁]卷,冊....[2048]198,6
第99筆
　　　　劉相公中書江山畫障　岑參
相府徵墨妙，揮毫天地窮。始知丹青筆，能奪造化功。
瀟湘在簾間，廬壑橫座中。忽疑鳳凰池，暗與江海通。
粉白湖上雲，黛青天際峰。晝日恆見月，孤帆如有風。
巖花不飛落，澗草無春冬。擔錫香鑪緇，釣魚滄[2048]浪翁。
如何平津意，尚想塵外蹤。富貴心獨輕，山林興彌濃。
喧幽趣頗異，出處事不同。請君為蒼生，未可追赤松。
[頁]卷,冊....[2049]198,6
第100筆
　　　　精衛　岑參
負劍出北門，乘桴適東溟。一鳥海上飛，云是帝女靈。
玉顏溺水死，精衛空為名。怨積徒有志，力微竟不成。
西山木石盡，巨壑何時平。
[頁]卷,冊....[2049]198,6
第101筆
　　　　石上藤（得上字）　岑參
石上生孤藤，弱蔓依石長。不逢高枝引，未得凌空上。
何處堪託身（一作可堪託），為君長萬丈。
[頁]卷,冊....[2049]198,6
第102筆
　　　　臨河客舍呈狄明府兄留題縣南樓　岑參
黎陽城南雪正飛，黎陽渡頭人未歸（一作渡口人渡稀）。河邊酒家堪寄宿，主人小女能縫衣。
故人高臥黎陽縣，一別三年不相見。邑中雨雪偏著時，隔河東郡人遙羨。
鄴都唯見古時丘，漳水還如舊日流。城上望鄉應不見，朝來好是懶登樓。
[頁]卷,冊....[2050]199,6
第103筆
　　　　客舍悲秋有懷兩省舊遊呈幕中諸公　岑參
三度為郎便白頭，一從出守五經秋。莫言聖主長不用，其那蒼生應未休。
人間歲月如流水，客舍秋風今又起。不知心事向誰論，江上蟬鳴空滿耳。
[頁]卷,冊....[2050]199,6
第104筆
　　　　白雪歌送武判官歸京　岑參
北風捲地白草折，胡天八月即飛雪。忽然一夜春風來，千樹萬樹梨花開。
散入珠簾濕羅幕，孤裘不煖錦衾薄。將軍角（一作雕）弓不得控，都護鐵衣冷難著。
瀚海闌干百丈（一作千尺）冰，愁雲黲淡萬里凝。中軍置酒飲歸客，胡琴琵琶與羌笛。
紛紛暮雪下轅門，風掣紅旗凍不翻。輪臺東門送君去，去時雪滿天山路。
山迴路轉不見君，雪上空留馬行處。
[頁]卷,冊....[2050]199,6
第105筆
　　　　熱海行送崔侍御還京　岑參
側聞陰山胡兒語，西頭熱海水如煮。海上眾鳥不敢飛，中有鯉魚長且肥。（海中有赤鯉）
岸傍青草常不歇，空中白雪遙旋滅。蒸沙爍石然虜雲，沸浪炎波煎漢月。
陰火潛燒天地鑪，何事偏烘西一隅。勢吞月窟侵太白，氣連赤阪通單于。
送君一醉天山郭，正見夕陽海邊落。柏臺霜威寒逼人，熱海炎氣為之（一作君）薄。
[頁]卷,冊....[2051]199,6
第106筆
　　　　輪臺歌奉送封大夫出師西征　岑參
輪臺城頭夜吹角，輪臺城北旄頭落。羽書昨夜過渠黎，單于已在金山西。
戍樓西望煙塵黑，漢兵屯在輪臺北。上將擁旄西出征，平明（一作小胡）吹笛大軍行。
四邊伐（一作戍）鼓雪海湧，三軍大呼陰山動。虜塞兵氣連雲屯，戰場白骨纏草根。
劍河風急雪片闊，沙（一作河）口石凍馬蹄脫。亞相勤王甘苦辛，誓將報主靜邊塵。
古來青史誰不見，今見功名勝古人。
[頁]卷,冊....[2051]199,6
第107筆
　　　　敷水歌送竇漸入京　岑參
羅敷昔時秦氏女，千載無人空處所。昔時流水至今流，萬事皆逐東流去。
此水東流無盡期，水聲還似舊來時。岸花仍自羞紅臉，堤柳猶能學翠眉。
春去秋來不相待，水中月色長不改。羅敷養蠶空耳聞，使君五馬今何在。
九月霜天水正寒，故人西去度征鞍。水底鯉魚幸無數，願君別後垂尺素。
[頁]卷,冊....[2051]199,6
第108筆
　　　　天山雪歌送蕭治（一作沼）歸京　岑參
天山有雪常不開，千峰萬嶺雪崔嵬。北風夜捲赤亭口，一夜天山雪更厚。
能兼漢月照銀山，復逐胡風過[2051]鐵關。交河城邊飛鳥絕，輪臺路上馬蹄滑。
晻靄寒氛萬里凝，闌干陰崖千丈冰。將軍狐裘臥不暖，都護寶刀凍欲斷。
正是天山雪下時，送君走馬歸京師。雪中何以贈君別，惟有青青松樹枝。
[頁]卷,冊....[2052]199,6
第109筆
　　　　火山雲歌送別　岑參
火山突兀赤亭口，火山五月火雲厚。火雲滿山凝未開，飛鳥千里不敢來。
平明乍逐胡風斷，薄暮渾隨塞雨回。繚繞斜吞鐵關樹，氛氳半掩交河戍。
迢迢征路火山東，山上孤雲隨馬去。
[頁]卷,冊....[2052]199,6
第110筆
　　　　青門歌送東臺張判官　岑參
青門金鎖平旦開，城頭日出使車回。青門柳枝正堪折，路傍一日幾人別。
東出青門路不窮，驛樓官樹灞陵東。花撲征衣看似繡（一作錦），雲隨去馬色疑驄。
胡姬酒壚日未午，絲繩玉缸酒如乳。灞頭落花沒馬蹄，昨夜微雨花成泥。
黃鸝翅溼飛轉低，關東尺書醉懶題。須臾望君不可見，揚鞭飛鞚疾如箭。
借問使乎何時來，莫作東飛伯勞西飛燕。
[頁]卷,冊....[2052]199,6
第111筆
　　　　梁園歌送河南王說判官　岑參
君不見梁孝王脩竹園，頹牆隱轔勢仍存。嬌娥曼臉成草蔓，羅帷珠簾空竹根。
大梁一旦人代改，秋月春風不相待。池中幾度雁新來，洲上千年鶴應在。（梁園中有雁池、鶴洲）。
梁園二月梨花飛，卻似梁王雪下時。當時置酒延枚叟，肯料平臺狐兔走。
萬事翻覆如浮雲，昔人空在今人口。單父古來稱宓生，祗今為政有吾兄。（家兄時宰單父）。
輶軒若過梁園道，應傍琴臺聞政聲。
[頁]卷,冊....[2052]199,6
第112筆
　　　　走馬川行奉送出師西征（一作行） [2052]　岑參
君不見走馬川行雪海邊，（一作君不見走馬滄海邊）平沙莽莽黃入天。輪臺九月風夜吼，一川碎石大如斗。
隨風滿地石亂走，匈奴草黃馬正肥。金山西見煙塵飛，漢家大將西出師。
將軍金甲夜不脫，半夜軍行戈相撥。風頭如刀面如割，馬毛帶雪汗氣蒸。
五花連錢旋作冰，幕中草檄硯水凝。虜騎聞之應膽懾，料知短兵不敢接，
車師西門佇獻捷。
[頁]卷,冊....[2053]199,6
第113筆
　　　　函谷關歌送劉評事使關西　岑參
君不見函谷關，崩城毀壁至今在。樹根草蔓遮古道，空谷千年長不改。
寂莫無人空舊山，聖朝無外（一作事）不須關。白馬公孫何處去，青牛老人更不還。
蒼苔白骨空滿地，月與古時長相似。野花不省見行人，山鳥何曾識關吏。
故人方乘使者車，吾知郭丹卻不如。請君時憶關外客，行到關西多致書。
[頁]卷,冊....[2053]199,6
第114筆
　　　　胡笳歌送顏真卿使赴河隴　岑參
君不聞胡笳聲最悲，紫髯綠（一作碧）眼胡人吹。吹之一曲猶未了，愁殺樓蘭征戍兒。
涼秋八月蕭關道，北風吹斷天山草。崑崙山南月欲斜，胡人向月吹胡笳。
胡笳怨兮將送君，秦山遙望隴山雲。邊城夜夜多愁夢，向月胡笳誰喜聞。
[頁]卷,冊....[2053]199,6
第115筆
　　　　秦箏歌送外甥蕭正歸京　岑參
汝不聞秦箏聲最苦，五色纏弦十三柱。怨調慢聲如欲語，一曲未終日移午。
紅亭水木不知暑，忽彈黃鐘和白紵。清風颯來雲不去，聞之酒醒淚如雨。
汝歸秦兮彈秦聲，秦聲悲兮聊送汝。
[頁]卷,冊....[2053]199,6
第116筆
　　　　與獨孤漸道別長句兼呈嚴八侍御[2053]　岑參
輪臺客舍春草滿，潁陽歸客腸堪斷。窮荒絕漠鳥不飛，萬磧千山夢猶懶。
憐君白面一書生，讀書千卷未成名。五侯貴門腳不到，數畝山田身自耕。
興來浪跡無遠近，及至辭家憶鄉信。無事垂鞭信馬頭，西南幾欲窮天盡。
〔奉〕（秦）使三年獨未歸，邊頭詞客舊來稀。借問君來得幾日，到家不覺換春衣。
高齋清晝卷帷幕，紗帽接䍦慵不著。中酒朝眠日色高，彈棋夜半燈花落。
冰片高堆金錯盤，滿堂凜凜五月寒。桂林蒲萄新吐蔓，武城刺蜜未可餐。
軍中置酒夜撾鼓，錦筵紅燭月未午。花門將軍善胡歌，葉河蕃王能漢語。
知爾園林壓渭濱，夫人堂上泣羅裙。魚龍川北盤谿雨，鳥鼠山西洮水雲。
臺中嚴公于我厚，別後新詩滿人口。自憐棄置天西頭，因君為問相思否。
[頁]卷,冊....[2054]199,6
第117筆
　　　　送費子歸武昌　岑參
漢陽歸客悲秋草，旅舍葉飛愁不掃。秋來倍憶武昌魚，夢著只在巴陵道。
曾隨上將過祁連，離家十年恆在邊。劍鋒可惜虛用盡，馬蹄無事今已穿。
知君開館常愛客，樗蒱百金每一擲。平生有錢將與人，江上故園空四壁。
吾觀費子毛骨奇，廣眉大口仍赤髭。看君失路尚如此，人生貴賤那得知。
高秋八月歸南楚，東門一壺聊出祖。路指鳳皇山北雲，衣沾鸚鵡洲邊雨。
勿歎蹉跎白髮新，應須守道勿羞貧。男兒何必戀妻子，莫向江村老卻人。
[頁]卷,冊....[2054]199,6
第118筆
　　　　送韓巽入都覲省便赴舉　岑參
槐葉蒼蒼柳葉黃，秋高八月天欲霜。青門百壺送韓侯，白雲千里連嵩丘。
北堂倚門望君憶，東歸扇枕後秋色。洛陽才子能幾人，明年桂枝是君得。
[頁]卷,冊....[2054]199,6
第119筆
　　　　送李副使赴磧西官軍　岑參
火山六月應更熱，赤亭道口行人絕。知君慣度祁連城，豈能愁見輪臺月。
脫鞍（一作衣）暫入酒家壚，送君萬里西擊胡。功名祗向馬上取，真是英雄一丈夫。
[頁]卷,冊....[2055]199,6
第120筆
　　　　涼州館中與諸判官夜集　岑參
彎彎月出挂城頭，城頭月出照梁（一作涼）州。涼州七里（一作城）十萬家，胡人半解彈琵琶。
琵琶一曲腸堪斷，風蕭蕭兮夜漫漫。河西幕中多故人，故人別來三五春。
花門樓前見秋草，豈能貧賤相看老。一生大笑能幾迴，斗酒相逢須醉倒。
[頁]卷,冊....[2055]199,6
第121筆
　　　　酒泉太守席上醉後作　岑參
琵琶長笛曲相和，羌兒胡雛齊唱歌。渾炙犁牛烹野駝，交河美酒歸（一作金）叵羅。
三更醉後軍中寢，無奈秦山歸夢何。
[頁]卷,冊....[2055]199,6
第122筆
　　　　偃師東與韓樽同詣景雲（英華無景雲二字）暉上人即事　岑參
山陰老僧解楞伽，潁陽歸客遠相過。煙深草濕昨夜雨，雨後秋風渡漕河。
空山終日塵事少，平（出）郊遠見行人小（一作人行渺）。尚書磧上黃昏鐘，別駕渡頭一歸鳥。
[頁]卷,冊....[2055]199,6
第123筆
　　　　醉題匡城周少府廳壁　岑參
婦姑城南風雨秋，婦姑城中人獨愁。愁雲遮卻望鄉處，數日不上西南樓。
故人薄暮公事閒，玉壺美酒琥珀殷。潁陽秋草今黃盡，醉臥君家猶未還。
[頁]卷,冊....[2055]199,6
第124筆
　　　　燉煌太守後庭歌　岑參
燉煌太守才且賢，郡中無事高枕眠。太守到來山出泉，黃砂磧裏人種田。
燉煌耆舊鬢皓然，願留太守更五年。城頭月出星滿天，曲房置酒張錦筵。
美人紅妝色正鮮，側垂高髻插金鈿。醉坐藏鉤紅燭前，不知鉤在若箇邊。
為君手把珊瑚鞭，射得半段黃金錢，此中樂事亦已偏。
[頁]卷,冊....[2056]199,6
第125筆
　　　　喜韓樽相過　岑參
三月灞陵春已老，故人相逢耐醉倒。甕頭春酒黃花脂，祿米只充沽酒資。
長安城中足年少，獨共韓侯開口笑。桃花點地紅斑（一作如錦）斑，有酒留君且莫還。
與君兄弟日攜手，世上虛（一作浮）名好是閒。
[頁]卷,冊....[2056]199,6
第126筆
　　　　銀山磧西館　岑參
銀山磧口風似箭，鐵門關西月如練。雙雙愁淚沾馬毛，颯颯胡沙迸人面。
丈夫三十未富貴，安能終日筆硯。
[頁]卷,冊....[2056]199,6
第127筆
　　　　感遇　岑參
五花驄馬七香車，云是平陽帝子家。鳳皇城頭日欲斜，門前高樹鳴春鴉。
漢家魯元君不聞，今作城西一古墳。昔來唯有秦王女，獨自吹蕭乘白雲。
[頁]卷,冊....[2056]199,6
第128筆
　　　　太白胡僧歌　并序　岑參
　　太白中峰絕頂，有胡僧，不知幾百歲，眉長數寸，身不製繒帛，衣以
　　草葉，恆持楞伽經。雲壁迥絕，人跡罕到。嘗東峰有鬥虎，弱者將死
　　，僧杖而解之。西湫有毒龍，久而為患，僧器而貯之。商山趙叟，前
　　年采茯苓，深入太白，偶值此[2056]僧，訪我而說。予恆有獨往之意
　　，聞而悅之，乃為歌曰。
聞有胡僧在太白，蘭若去天三百尺。一持楞伽入中峰，世人難見但聞鐘。
窗邊錫杖解兩虎，床下缽盂藏（一作盛）一龍。草衣不針復不線，兩耳垂肩眉覆面。
此僧年幾那得知，手種青松今十圍。心將流水同清淨，身與浮雲無是非。
商山老人已曾識，願一見之何由得。山中有僧人不知，城裏看山空黛色。
[頁]卷,冊....[2057]199,6
第129筆
　　　　衛節度赤驃馬歌　岑參
君家赤驃畫不得，一團旋風桃花色。紅纓紫鞚珊瑚鞭，玉鞍錦韉黃金勒。
請君韉（一作鞁）出看君騎，尾長窣地如紅絲。自矜諸馬皆不及，卻憶百金新買時。
香街紫陌鳳城內，滿城見者誰不愛。揚鞭驟急白汗流，弄影行驕碧蹄碎。
紫髯胡雛金剪刀，平明剪出三鬃高。櫪上看時獨意氣，眾中牽出偏雄豪。
騎將獵向南山口，城南孤兔不復有。草頭一點疾如飛，卻使蒼鷹翻向後。
憶昨看君朝未央，鳴珂擁蓋滿路香。始知邊將真富貴，可憐人馬相輝光。
男兒稱意得如此，駿馬長鳴北風起。待君東去掃胡塵，為君一日行千里。
[頁]卷,冊....[2057]199,6
第130筆
　　　　田使君美人舞如蓮花北鋌歌（此曲本出北同城）　岑參
美人舞如蓮花旋，世人有眼應未見。高堂滿地紅氍毹，試舞一曲天下無。
此曲胡人傳入漢，諸客見之驚且歎。慢臉嬌娥纖復穠，輕羅金縷花蔥蘢。
回裾轉袖若飛雪，左鋌右鋌生旋風。琵琶橫笛和未匝，花門山頭黃雲合。
忽作出塞入塞聲，白草胡沙寒颯颯。翻身入破如有神，前見後見回回新。
始知諸曲不可比，采蓮落梅徒聒耳。世人學舞祗是舞，恣（一作姿）態豈能得如此。
[頁]卷,冊....[2057]199,6
第131筆
　　　　裴將軍宅蘆管歌[2057]　岑參
遼東九月蘆葉斷，遼東小兒采蘆管。可憐新管清且悲，一曲風飄海頭滿。
海樹蕭索天雨霜，管聲寥亮月蒼蒼。白狼河北堪愁恨，玄兔城南皆斷腸。
遼東將軍長安宅，美人蘆管會佳客。弄調啾颼勝洞簫，發聲窈窕欺橫笛。
夜半高堂客未回，祗將蘆管送君杯。巧能陌上驚楊柳，復向園中誤落梅。
諸客愛之聽未足，高捲珠簾列紅燭。將軍醉舞不肯休，更使美人吹一曲。
[頁]卷,冊....[2058]199,6
第132筆
　　　　韋員外家花樹歌　岑參
今年花似去年好，去年人到今年老。始知人老不如花，可惜落花君莫掃。
君家兄弟不可當，列卿御史尚書郎。朝回花底恆會客，花撲玉缸春酒香。
[頁]卷,冊....[2058]199,6
第133筆
　　　　醉後戲與趙歌兒　岑參
秦州歌兒歌調苦，偏能立唱濮陽女。座中醉客不得意，聞之一聲淚如雨。
向使逢著漢帝憐，董賢氣咽不能語。
[頁]卷,冊....[2058]199,6
第134筆
　　　　范公叢竹歌　并序　岑參
　　職方郎中兼侍御史范公乃於陝西使院內種竹，新製叢竹詩以見示，美
　　范公之清致雅操，遂為歌以和之。
世人見竹不解愛，知君種竹府城內。此君託根幸得地，種來幾時聞已大。
盛暑翛翛叢色寒，閒宵槭槭葉聲乾。能清案牘簾下見，宜對琴書窗外看。
為君成陰將蔽日，迸筍穿階踏還出。守節偏凌御史霜，虛心願比郎官筆。
君莫愛南山松樹枝，竹色四時也不移。寒天草木黃落盡，猶自青青君始知。
[頁]卷,冊....[2058]199,6
第135筆
　　　　玉門關蓋將軍歌[2058]　岑參
蓋將軍，真丈夫。行年三十執金吾，身長七尺頗有鬚。
玉門關城迥且孤，黃沙萬里白草枯。南鄰犬戎北接胡，將軍到來備不虞。
五千甲兵膽力粗，軍中無事但歡娛。暖屋繡簾紅地爐，織成壁衣花氍毹。
燈前侍婢瀉玉壺，金鐺亂點野酡酥。紫紱金章左右趨，問著只是蒼頭奴。
美人一雙閑且都，朱唇翠眉映明矑（一作眸）。清歌一曲世所無，今日喜聞鳳將雛。
可憐絕勝秦羅敷，使君五馬謾踟躕。野草繡窠紫羅襦，紅牙縷馬對樗蒱。
玉盤纖手撒（一作摋）作盧，眾中誇道不曾輸。櫪上昂昂皆駿駒，桃花叱撥價最殊。
騎將獵向城南隅，臘日射殺千年狐。我來塞外按邊儲，為君取醉酒剩沽。
醉爭酒盞相喧呼，忽（一作卻）憶咸陽舊酒徒。
[頁]卷,冊....[2059]199,6
第136筆
　　　　贈酒泉韓太守　岑參
太守有能政，遙聞如古人。俸錢盡供客，家計常清貧。
酒泉西望玉關道，千山萬磧皆白草。辭君走馬歸長安，憶君倏忽令人老。
[頁]卷,冊....[2059]199,6
第137筆
　　　　贈西嶽山人李岡　岑參
君隱處，當一星。蓮花峰頭飯黃精，仙人掌上演丹經。
鳥可到，人莫攀。隱來十年不下山，袖中短書誰為達，
華陰道士賣藥還。
[頁]卷,冊....[2059]199,6
第138筆
　　　　送張獻心充副使歸河西雜句　岑參
將門子弟君獨賢，一從受命常在邊。未至三十已高位，腰間金印色赭然。
前日承恩白虎殿，歸來見者誰不羨。篋中賜衣十重餘，案上軍書十二卷。
看君謀智若有神，愛君詞句皆清新。澄湖萬頃深見底，清冰一片光照人。
雲中昨夜使星動，西門驛樓出相送。玉瓶素蟻臘酒香，金鞭白馬紫遊韁。
花門南，燕支北。張[2059]掖城頭雲正（一作磧雲）黑，送君一去天外憶。
[頁]卷,冊....[2060]199,6
第139筆
　　　　送郭乂雜言　岑參
地上青草出，經冬今始歸。博陵無近信，猶未換春衣。
憐汝不忍別，送汝上酒樓。初行莫早發，且宿霸橋頭。
功名須及早，歲月莫虛擲。早年已工詩，近日兼注易。
何時過東洛，早晚度盟津。朝歌城邊柳嚲地，邯鄲道上花撲人。
去年四月初，我正在河朔。曾上君家縣北樓，樓上分明見恆嶽。
中山明府待君來，須計行程及早回。到家速覓長安使，待汝書封我自開。
[頁]卷,冊....[2060]199,6
第140筆
　　　　送魏升卿（一作叔虹）擢第歸東都因懷魏校書陸渾喬潭　岑參
井上桐葉雨（一作赤），灞亭卷秋風。故人適戰勝，匹馬歸山東。
問君今年三十幾，能使香名滿人耳。君不見三峰直上五千仞，見君文章亦如此。
如君兄弟天下稀，雄辭健筆皆若飛。將軍金印嚲紫綬，御史鐵冠重繡衣。
喬生作尉別來久，因君為問平安否。魏侯校理復何如，前日人來不得書。
陸渾山下佳可賞，蓬閣閒時日應往。自料青雲未有期，誰知白髮偏能長。
墟頭青絲白玉瓶，別時相顧酒如傾。搖鞭舉袂忽不見，千樹萬樹空蟬鳴。
[頁]卷,冊....[2060]199,6
第141筆
　　　　送魏四落第還鄉　岑參
東歸不稱意，客舍戴勝鳴。臘酒飲未盡，春衫縫已成。
長安柳枝春欲來，洛陽梨花在前開。魏侯池館今尚在，猶有太師歌舞臺。
君家盛德豈徒然，時人注意在吾賢。莫令別後無佳句，祗向壚頭空醉眠。
[頁]卷,冊....[2060]199,6
第142筆
　　　　送宇文南金放後歸太原寓居因呈太原郝主簿[2060]　岑參
歸去不得意，北京關路賒。卻投晉山老，愁見汾陽花。
翻作灞陵客，憐君丞相家。夜眠旅舍雨，曉辭春城鴉。
送君繫馬青門口，胡姬壚頭勸君酒。為問太原賢主人，春來更有新詩否。
[頁]卷,冊....[2061]199,6
第143筆
　　　　西亭子送李司馬　岑參
高高亭子郡城西，直上千尺與雲齊。盤崖緣壁試攀躋，群山向下飛鳥低。
使君五馬天半嘶，絲繩玉壺為君提。坐來一望無端倪，紅花綠柳鶯亂啼。
千家萬井連迴谿，酒行未醉聞暮雞。點筆操紙為君題，為君題，惜解攜。
草萋萋，沒馬蹄。
[頁]卷,冊....[2061]199,6
第144筆
　　　　漁父　岑參
扁舟滄浪叟，心與滄浪清。不自道鄉里，無人知姓名。
朝從灘上飯，暮向蘆中宿。歌竟還復歌，手持一竿竹。
竿頭釣絲長丈餘，鼓枻乘流無定居。世人那得識（一作解）深意，此翁取適非取魚。
[頁]卷,冊....[2061]199,6
第145筆
　　　　登古鄴城　岑參
下馬登鄴城，城空復何見。東風吹野火，暮入飛雲殿。（一作入暮飛雲電）
城隅南對望陵臺，漳水東流不復回。武帝宮中人去盡，年年春色為誰來。
[頁]卷,冊....[2061]199,6
第146筆
　　　　邯鄲客舍歌　岑參
客從長安來，驅馬邯鄲道。傷心叢臺下，一帶生蔓草。
客舍門臨漳水邊，垂楊下繫釣魚船。邯鄲女兒夜沽酒，對客挑燈誇數錢。
酪酊醉時日正午，一曲狂歌壚上眠。
[頁]卷,冊....[2061]199,6
第147筆
　　　　宿蒲關東店憶杜陵別業[2061]　岑參
關門鎖歸客，一夜夢還家。月落河上曉，遙聞秦樹鴉。
長安二月歸正好，杜陵樹邊純是花。
[頁]卷,冊....[2062]199,6
第148筆
　　　　感遇　岑參
北山有芳杜，靡靡花正發。未及得采之，秋風忽吹殺。
君不見拂雲百丈青松柯，縱使秋風無奈何。四時常作青黛色，可憐杜花不相識。
[頁]卷,冊....[2062]199,6
第149筆
　　　　優缽羅花歌　并序　岑參
　　參嘗讀佛經，聞有優缽羅花，目所未見。天寶庚申歲，參忝大理評事
　　，攝監察御史，領伊西北庭度支副使。自公多暇，乃於府庭內，栽樹
　　種藥，為山鑿池，婆娑乎其間，足以寄傲。交河小吏有獻此花者，云
　　得之於天山之南，其狀異於眾草，勢巃嵷如冠弁，嶷然上聳，生不傍
　　引，攢花中折（一作拆），駢葉外包，異香騰風，秀色媚景，因賞而
　　歎曰：爾不生於中土，僻在遐裔，使牡丹價重，芙蓉譽高，惜哉！夫
　　天地無私，陰陽無偏，各遂其生，自物厥性，豈以偏地而不生乎？豈
　　以無人而不芳乎？適此花不遭小吏，終委諸山谷，亦何異懷才之士，
　　未會明主，擯于林藪邪！因感而為歌，歌曰：
白山南，赤山北。其間有花人不識，綠莖碧葉好顏色。
葉六瓣，花九房。夜掩朝開多異香，何不生彼中國兮生西方。
移根在庭，媚我公堂。恥與眾草之為伍，何亭亭而獨芳。
何不為人之所賞兮，深山窮谷委嚴霜。吾竊悲陽關道路長，曾不得獻于君王。
[頁]卷,冊....[2062]199,6
第150筆
　　　　蜀（一作戎）葵花歌（英華作劉　虛詩，注云：附見岑參詩。）　岑參
昨日一花開，今日一花開。今日花正好，昨日花已老。
始知人老不如花，可惜落花君莫掃。（上二句與韋員[2062]外家花樹歌相重，他本多無此二句）人生不得長少年，莫惜床頭沽酒錢。
請君有錢向酒家，君不見，蜀葵花。
[頁]卷,冊....[2063]199,6
第151筆
　　　　題李士曹廳壁畫度雨雲歌　岑參
似出棟梁裏，如和風雨飛。掾曹有時不敢歸，謂言雨過溼人衣。
[頁]卷,冊....[2063]199,6
第152筆
　　　　入蒲關先寄秦中故人　岑參
秦山數點似青黛，渭上（一作水）一條如白練。京師故人不可見，寄將兩眼看飛燕。
[頁]卷,冊....[2063]199,6
第153筆
　　　　長門怨　岑參
君王嫌妾妒，閉妾在（一作向）長門。舞袖垂新寵，愁眉結舊恩。
綠錢侵履跡，紅粉濕啼痕。羞被夭桃笑，看春獨不言。
[頁]卷,冊....[2064]200,6
第154筆
　　　　寄左省杜拾遺　岑參
聯步趨丹陛，分曹限紫微。曉隨天仗入，暮惹御香歸。
白髮悲花落，青雲羨鳥飛。聖朝無闕事，自覺諫書稀。
[頁]卷,冊....[2064]200,6
第155筆
　　　　歲暮磧外寄元撝　岑參
西風傅戍鼓，南望見前軍。沙磧人愁月，山城犬吠雲。
別家逢逼歲，出塞獨離群。髮到陽關白，書今遠報君。
[頁]卷,冊....[2064]200,6
第156筆
　　　　寄宇文判官　岑參
西行殊未已，東望何時還。終日風與雪，連天沙復山。
二年領公事，兩度過陽關。相憶不可見，別來頭已斑。
[頁]卷,冊....[2064]200,6
第157筆
　　　　宿關西客舍寄東山嚴許二山人時天寶初七月初三日在內學見有高（一本有近字）道舉徵（別本俱作七月三日在內學見有高道舉徵宿關西客舍寄東山嚴許二山人。）　岑參
雪送關西雨，風傳渭北秋。孤燈然客夢，寒杵搗鄉愁。
灘上思嚴子，山中憶許由。蒼生今有望，飛詔下林丘。
[頁]卷,冊....[2065]200,6
第158筆
　　　　丘中春臥寄王子　岑參
田中開白室，林下閉玄關。卷跡人方處，無心雲自閒。
竹深喧暮鳥，花缺露春山。勝事那能說，王孫去未還。
[頁]卷,冊....[2065]200,6
第159筆
　　　　江行夜宿龍吼灘臨眺思峨眉隱者兼寄幕中諸公　岑參
官舍臨江口，灘聲人（一作巳）慣聞。水煙睛吐月，山火夜燒雲。
且欲尋方士，無心戀使君。異鄉何可住，況復久離群。
[頁]卷,冊....[2065]200,6
第160筆
　　　　漢川山行呈成少尹　岑參
西蜀方攜手，南宮憶比肩。平生猶不淺，羈旅轉相憐。
山店雲迎客，江村犬吠船。秋來取一醉，須待月光眠。
[頁]卷,冊....[2065]200,6
第161筆
　　　　奉和杜相公初發京城作　岑參
按節辭黃閣，登壇戀赤墀。銜恩期報主，授律遠行師。
野鵲迎金印，郊雲拂畫旗。叨陪幕中客，敢和出車詩。
[頁]卷,冊....[2065]200,6
第162筆
　　　　敬酬李判官使院即事見呈　岑參
公府日無事，吾徒只是閒。草根侵柱礎，苔色上門關。
飲硯時見鳥，卷簾睛對山。新詩吟未足，昨夜夢東還。
[頁]卷,冊....[2066]200,6
第163筆
　　　　虢州酬辛侍御見贈　岑參
門柳葉已大，春花今復闌。鬢毛方二色，愁緒日千端。
夫子屢新命，鄙夫仍舊官。相思難見面，時展尺書看。
[頁]卷,冊....[2066]200,6
第164筆
　　　　酬崔十三侍御登玉壘山思故園見寄　岑參
玉壘天睛望，諸峰盡覺低。故園江樹北，斜日巔雲西。
曠野看人小，長空共鳥齊。高山徒仰止，不得日攀躋。
[頁]卷,冊....[2066]200,6
第165筆
　　　　南樓送衛憑（得歸字）　岑參
近縣多過（一作來）客，似君誠亦稀。南樓取涼好，便送故人歸。
鳥向望中滅，雨侵睛處飛。應須乘月去，且為解征衣。
[頁]卷,冊....[2066]200,6
第166筆
　　　　送王伯倫應制授正字歸　岑參
當年最稱意，數子不如君。戰勝時偏許，名高人共（一作總）聞。
半天城北雨，斜日灞西雲。科斗皆成字，無令錯古文。
[頁]卷,冊....[2066]200,6
第167筆
　　　　送宇文舍人出宰元城（得陽字）[2066]　岑參
雙鳧出未央，千里過陽河。馬帶新行色，衣聞舊御香。
縣花迎墨綬，關柳拂銅章。別後能為政，相思淇水長。
[頁]卷,冊....[2067]200,6
第168筆
　　　　崔駙馬山池重送宇文明府（得苗字）　岑參
竹裏過紅橋，花間藉綠苗。池涼醒別酒，山翠拂行鑣。
鳳去妝樓閉，鳧飛葉縣遙。不逢秦女在，何處聽吹簫。
[頁]卷,冊....[2067]200,6
第169筆
　　　　送李郎尉武康　岑參
潘郎腰綬新，霅上縣花春。山色低官舍，湖光映吏人。
不須嫌邑小，莫即恥家貧。更作東征賦，知君有老親。
[頁]卷,冊....[2067]200,6
第170筆
　　　　磧西頭送李判官入京　岑參
一身從遠使，萬里向安西。漢月垂鄉淚，胡沙費（一作損）馬蹄。
尋河愁地盡，過磧覺天低。送子軍中飲，家書醉裏題。
[頁]卷,冊....[2067]200,6
第171筆
　　　　陪使君早春西亭送王贊府赴選（得歸字）　岑參
西亭繫五馬，為送故人歸。客舍草新出，關門花欲飛。
到來逢歲酒，卻去換春衣。吏部應相待，如君才調稀。
[頁]卷,冊....[2067]200,6
第172筆
　　　　送劉郎將歸河東（同用邊字）　岑參
借問虎賁將，從軍凡幾年。殺人寶刀缺，走馬貉裘穿。
山雨醒別酒，關雲迎渡船。謝君賢主將，豈忘輪臺[2067]邊。（參曾北庭事趙中丞，故有下句）。
[頁]卷,冊....[2068]200,6
第173筆
　　　　滻水東店送唐子歸嵩陽　岑參
野店臨官路，重城壓御堤。山開灞水北，雨過杜陵西。
歸夢秋能作，鄉書醉懶題。橋回忽不見，征馬尚聞嘶。
[頁]卷,冊....[2068]200,6
第174筆
　　　　西亭送蔣侍御還京（得來字）　岑參
忽聞驄馬至，喜見故人來。欲語多時別，先愁計日回。
山河宜晚眺，雲霧待（一作賴）君開。為報烏臺客，須憐白髮催。
[頁]卷,冊....[2068]200,6
第175筆
　　　　水亭送劉顒使還歸節度（得低字）　岑參
無計留君住，應須絆馬蹄。紅亭莫惜醉，白日眼看低。
解帶憐高柳，移床愛小谿。此來相見少，正（一作政）事各東西。
[頁]卷,冊....[2068]200,6
第176筆
　　　　送楊錄事充潼關判官（得江字，一作充使。）　岑參
夫子方寸裏，秋天登霽江。關西望第一，郡內政無雙。
狹室下珠箔，連宵傾玉缸。平明（一作使乎）猶未醉，斜月隱書（一作高，一作吟）窗。
[頁]卷,冊....[2068]200,6
第177筆
　　　　送裴判官自賊中再歸河陽幕府　岑參
東郊未解圍，忠義似君稀。誤落胡塵裏，能持漢節歸。
卷簾山對酒，上馬雪沾衣。卻向嫖姚幕，翩翩去若飛。
[頁]卷,冊....[2068]200,6
第178筆
　　　　送陝縣王主簿赴襄陽成親　岑參
六月襄山道，三星漢水邊。求凰應不遠，去馬賸須鞭。
野店愁中雨，江城夢裏蟬。襄陽多故事，為我訪先賢。
[頁]卷,冊....[2069]200,6
第179筆
　　　　送李卿賦得孤島石（得離字）　岑參
一片他山石，巉巉映小池。綠窠攢剝蘚，尖碩（一作頂）坐鸕鶿。
水底看常倒，花邊勢欲攲。君心能不轉，卿月豈相離。
[頁]卷,冊....[2069]200,6
第180筆
　　　　送王錄事卻歸華陰（王錄事自華陰尉授虢洲錄事參軍，旬日卻復舊官。）　岑參
相送欲狂歌，其如此別何。攀轅人共惜，解印日無多。
仙掌雲重見，關門路再過。雙魚莫不寄，縣外是黃河。
[頁]卷,冊....[2069]200,6
第181筆
　　　　送二十二兄北遊尋羅中　岑參
斗柄欲東指，吾兄方北遊。無媒謁明主，失計干諸侯。
夜雪入穿履，朝霜凝敝裘。遙知客舍飲，醉裏聞春鳩。
[頁]卷,冊....[2069]200,6
第182筆
　　　　送鄭堪歸東京汜水別業（得閒字）　岑參
客舍見春草，忽聞思舊山。看君灞陵去，匹馬成皋還。
對酒風與雪，向家河復關。因悲宦遊子，終歲無時閒。
[頁]卷,冊....[2069]200,6
第183筆
　　　　送崔全被放歸都觀省[2069]　岑參
夫子不自衒，世人知者稀。來傾阮氏酒，去著老萊衣。
渭北草新出，關東花欲飛。楚王猶自惑，宋玉且將歸。
[頁]卷,冊....[2070]200,6
第184筆
　　　　送孟孺卿落第歸濟陽　岑參
獻賦頭欲白，還家衣已穿。羞過灞陵樹，歸種汶陽田。
客舍少鄉信，床頭無酒錢。聖朝徒側席，濟上獨遺賢。
[頁]卷,冊....[2070]200,6
第185筆
　　　　送裴校書從大夫淄川覲省　岑參
尚書未（應作東）出守，愛子向青州。一路通關樹，孤城近海樓。
懷中江橘熟，倚處戟門秋。更奉輕軒去，知君無客愁。
[頁]卷,冊....[2070]200,6
第186筆
　　　　送楊千牛（一作秋）趁歲赴汝南郡覲省便成婚（得寒字）　岑參
問吉轉征鞍，安仁道姓潘。歸期明主賜，別酒故人歡。
珠箔障爐煖，孤裘耐臘寒。汝南遙倚望，早去及春盤。
[頁]卷,冊....[2070]200,6
第187筆
　　　　送胡象落第歸王屋別業　岑參
看君尚少年，不第莫悽然。可即疲獻賦，山村歸種田。
野花迎短褐，河柳拂長鞭。置酒聊相送，青門一醉眠。
[頁]卷,冊....[2070]200,6
第188筆
　　　　送顏韶（得飛字）　岑參
遷客猶未老，聖朝今復歸。一從襄陽住，幾度梨花飛。
世事了可見，憐君人亦稀。相逢貪醉臥，未得作春[2070]衣。
[頁]卷,冊....[2071]200,6
第189筆
　　　　送杜佐下第歸陸渾別業　岑參
正月今（一作初）欲半，陸渾花未開。出關見青草，春色正東來。
夫子且歸去，明時方愛才。還須及秋賦，莫即隱嵩萊。
[頁]卷,冊....[2071]200,6
第190筆
　　　　送張郎中赴隴右觀省卿公（時張卿公亦充節度留後）　岑參
中郎鳳一毛，世上獨賢豪。弱冠已銀印，出身唯寶刀。
還家卿月迥，度隴將星高。幕下多相識，邊書醉懶操。
[頁]卷,冊....[2071]200,6
第191筆
　　　　送楚丘麴少府赴官　岑參
青袍美少年，黃綬一神仙。微子城東面，梁王苑北邊。
桃花色似馬，榆莢小於錢。單父聞相近，家書早為傳。
[頁]卷,冊....[2071]200,6
第192筆
　　　　送蜀郡李掾（一作接，非。）　岑參
飲酒俱未醉，一言聊贈君。功曹善為政，明主還應聞。
夜宿劍門月，朝行巴水雲。江城菊花發，滿道香氛氳。
[頁]卷,冊....[2071]200,6
第193筆
　　　　送鄭少府赴滏陽　岑參
子真河朔尉，邑里帶清漳。春草迎袍色，睛花拂綬香。
青山入官舍，黃鳥度宮牆。若到銅臺上，應憐魏寢荒。
[頁]卷,冊....[2071]200,6
第194筆
　　　　還高冠潭口留別舍弟　岑參
昨日山有信，祗今耕種時。遙傳杜陵叟，怪我還山遲。
獨向潭上酌，無人林下棋。東谿憶汝處，閒臥對鸕鶿。
[頁]卷,冊....[2072]200,6
第195筆
　　　　醴泉東谿送程皓元鏡微入蜀（得寒字）　岑參
蜀郡路漫漫，梁州過七盤。二人來信宿，一縣醉衣冠。
谿逼春衫冷，林交宴席寒。西南如噴酒，遙向雨中看。
[頁]卷,冊....[2072]200,6
第196筆
　　　　夏初醴泉南樓送太康顏少府　岑參
何地堪相餞，南樓出萬家。可憐高處送，遠見故人車。
野果新成子，庭槐欲作花。愛君兄弟好，書向潁中誇。
[頁]卷,冊....[2072]200,6
第197筆
　　　　送嚴詵擢第歸蜀　岑參
巴江秋月新，閣道發征輪。戰勝真才子，名高動世人。
工文能似舅，擢第去榮親。十月天官待，應須早赴秦。
[頁]卷,冊....[2072]200,6
第198筆
　　　　送張直公歸南鄭拜省　岑參
夫子思何速，世人皆歎奇。萬言不加點，七步猶嫌遲。
對酒落日後，還家飛雪時。北堂應久待，鄉夢促征期。
[頁]卷,冊....[2072]200,6
第199筆
　　　　送周子落第遊荊南[2072]　岑參
足下復不第，家貧尋故人。且傾湘南酒，羞對關西塵。
山店橘花發，江城楓葉新。若從巫峽過，應見楚王神。
[頁]卷,冊....[2073]200,6
第200筆
　　　　送薛彥偉擢第東歸　岑參
時輩似君稀，青春戰勝歸。名登郄詵第，身著老萊衣。
稱意人皆羨，還家馬若飛。一枝誰不折，棣萼獨相輝。
[頁]卷,冊....[2073]200,6
第201筆
　　　　送楊瑗（一作張子）尉南海　岑參
不擇南州尉，高堂有老親。樓臺重蜃氣，邑里雜鮫人。
海暗三山雨，花（一作江）明五嶺春。此鄉多寶玉，慎莫厭清貧。
[頁]卷,冊....[2073]200,6
第202筆
　　　　鳳翔府行軍送程使君赴成州　岑參
程侯新出守，好日發行軍。拜命時人羨，能官聖主聞。
江樓黑塞雨，山郭冷秋雲。竹馬諸童子，朝朝待使君。
[頁]卷,冊....[2073]200,6
第203筆
　　　　送張昇卿宰新滏　岑參
官柳葉尚小，長安春未濃。送君潯陽宰，把酒青門鐘。
水驛楚雲冷，山城江樹重。遙知南湖上，祗對香爐峰。
[頁]卷,冊....[2073]200,6
第204筆
　　　　送陳子歸陸渾別業　岑參
雖不舊相識，知君丞相家。故園伊川上，夜夢方山花。
種藥畏春過，出關愁路賒。青門酒壚別，日暮東城[2073]鴉。
[頁]卷,冊....[2074]200,6
第205筆
　　　　稠桑驛喜逢嚴河南中丞便別（得時字）　岑參
駟馬映花枝，人人夾路窺。離心且莫問，春草自應知。
不謂青雲客，猶思紫禁時。（參忝西掖，曾聯接）。別君能幾日，看取鬢成絲。
[頁]卷,冊....[2074]200,6
第206筆
　　　　送蒲秀才擢第歸蜀　岑參
去馬疾如飛，看君戰勝歸。新登郄詵第，更著老萊衣。（上四句與送薛彥〔偉〕詩相同）。
漢水行人少，巴山客舍稀。向南風候暖，臘月見春輝。
[頁]卷,冊....[2074]200,6
第207筆
　　　　送郭司馬赴伊吾郡請示李明府（郭子是趙節度同好）　岑參
安西美少年，脫劍卸弓弦。不倚將軍勢，皆稱司馬賢。
秋山城北面，古治郡東邊。江（一作池）上舟中月，遙思李郭仙。
[頁]卷,冊....[2074]200,6
第208筆
　　　　送滕亢擢第歸蘇州拜親　岑參
送爾姑蘇客，滄波秋正涼。橘懷三箇去，桂折一枝將（一作香）。
湖上山當舍，天邊水是鄉。江村人事少，時作捕魚郎。
[頁]卷,冊....[2074]200,6
第209筆
　　　　送任郎中出守明州　岑參
罷起郎官草，初封刺史符。城邊樓枕海，郭裏樹侵湖。
郡政傍連楚，朝恩獨借吳。觀濤秋正好，莫不上姑蘇。
[頁]卷,冊....[2074]200,6
第210筆
　　　　臨洮客舍留別祁四　岑參
無事向邊外，至今仍不歸。三年絕鄉信，六月未春衣。
客舍洮水聒，孤城胡雁飛。心知別君後，開口笑應稀。
[頁]卷,冊....[2075]200,6
第211筆
　　　　送弘文李校書往漢南拜親　岑參
未識已先聞，清辭果出群。如逢禰處士，似見鮑參軍。
夢暗巴山雨，家連漢水雲。慈親思愛子，幾度泣霑裙。
[頁]卷,冊....[2075]200,6
第212筆
　　　　送李別將攝伊吾令充使赴武威便寄崔員外　岑參
詞賦滿書囊，胡為在戰場。行間脫寶劍，邑里挂銅章。
馬疾飛（一作行）千里，鳧飛向五涼。遙知竹林下，星使對星郎。
[頁]卷,冊....[2075]200,6
第213筆
　　　　送四鎮薛侍御東歸　岑參
相送淚沾衣，天涯獨未歸。將軍初得罪，門客復何依。
夢去湖山闊，書亭隴雁稀。園林幸接近，一為到柴扉。
[頁]卷,冊....[2075]200,6
第214筆
　　　　送張都尉東歸　岑參
白羽綠弓弦，年年只在邊。還家劍鋒盡，出塞馬蹄穿。
逐虜西踰海，平胡北到天。封侯應不遠，燕頷豈徒然。
[頁]卷,冊....[2075]200,6
第215筆
　　　　送樊侍御使丹陽便覲[2075]　岑參
臥病窮巷晚，忽驚驄馬來。知君京口去，借問幾時回。
驛舫江風引，鄉書海雁催。慈親應倍喜，愛子在霜臺。
[頁]卷,冊....[2076]200,6
第216筆
　　　　送張卿郎君赴硤石尉　岑參
卿家送愛子，愁見灞頭春。草羨青袍色，花隨黃綬新。
縣西函谷路，城北大陽津。日暮征鞍去，東郊一片塵。
[頁]卷,冊....[2076]200,6
第217筆
　　　　送顏少府投鄭陳州　岑參
一尉便垂白，數年唯草玄。出關策匹馬，逆旅聞秋蟬。
愛客多酒債，罷官無俸錢。知君羈思少，所適主人賢。
[頁]卷,冊....[2076]200,6
第218筆
　　　　趙少尹南亭送鄭侍御歸東臺（得長字）　岑參
紅（一作江）亭酒甕香，白面繡衣郎。砌冷蟲喧坐，簾疏雨（一作月）到床。
鐘催離興急，絃逐（一作緩）醉歌長。關樹應先落，隨君滿鬢（一作路）霜。
[頁]卷,冊....[2076]200,6
第219筆
　　　　祁四再赴江南別詩　岑參
萬里來又去，三湘東復西。別多人換鬢，行遠馬穿蹄。
山驛秋雲冷，江帆暮雨低。憐君不解說，相憶在書題。
[頁]卷,冊....[2076]200,6
第220筆
　　　　送許員外江外置常平倉　岑參
詔置海陵倉，朝推畫省郎。還家錦服貴，出使繡衣香。
水驛風催舫，江樓月透床。仍懷陸氏橘，歸獻老親[2076]嘗。
[頁]卷,冊....[2077]200,6
第221筆
　　　　送秘省虞校書赴虞鄉丞　岑參
花綬傍腰新，關東縣欲春。殘書厭科斗，舊閣別麒麟。
虞阪臨官舍，條山映吏人。看君有知己，坦腹向平津。
[頁]卷,冊....[2077]200,6
第222筆
　　　　送江陵泉少府赴任便呈衛荊州　岑參
神仙吏姓梅，人吏待君來。渭北草新出，江南花已開。
城邊宋玉宅，峽口楚王臺。不畏無知己，荊州甚愛才。
[頁]卷,冊....[2077]200,6
第223筆
　　　　奉送李太保兼御史大夫充渭北節度使（即太尉光弼弟）　岑參
詔出未央宮，登壇近總戎。上公周太保，副相漢司空。
弓抱（一作挽）關西月，旗翻渭北風。弟兄皆許國，天地荷成功。
[頁]卷,冊....[2077]200,6
第224筆
　　　　送江陵黎少府　岑參
悔繫腰間綬，翻為膝下愁。那堪漢水遠，更值楚山秋。
新橘香官舍，征帆拂縣樓。王城（一作程）不敢住，豈是愛荊州。
[頁]卷,冊....[2077]200,6
第225筆
　　　　虢州送天平何丞入京市馬　岑參
關樹晚蒼蒼，長安近夕陽。回風醒別酒，細雨濕行裝。
習戰邊塵黑，防秋塞草黃。知君市駿馬，不是學燕王。
[頁]卷,冊....[2077]200,6
第226筆
　　　　送揚州王司馬　岑參
君家舊淮水，水上到揚州。海樹青官舍，江雲黑郡樓。
東南隨去鳥，人吏待行（一作歸）舟。為報吾兄道，如今已白頭。
[頁]卷,冊....[2078]200,6
第227筆
　　　　陝州月城樓送幸判官入奏　岑參
送客飛鳥外，城頭樓最高。樽前遇風雨，窗裏動波濤。
謁帝向金殿，隨身唯寶刀。相思灞陵月，祗有夢偏勞。
[頁]卷,冊....[2078]200,6
第228筆
　　　　送王七錄事赴虢州　岑參
早歲即相知，嗟君最後時。青雲仍未達，白髮欲成絲。
小店關門樹，長河華岳祠。弘農人吏待，莫使馬行遲。
[頁]卷,冊....[2078]200,6
第229筆
　　　　閿卿送上官秀才歸關西別業　岑參
風塵奈汝（一作爾）何，終日獨波波。親老無官養，家貧在外多。
醉眼輕白髮，春夢渡黃河。相去關城（一作山）近，何時更肯過。
[頁]卷,冊....[2078]200,6
第230筆
　　　　送羽林長孫將軍赴歙州　岑參
剖竹向江濆，能名計日聞。隼旗新刺史，虎劍舊將軍。
驛舫宿湖月，州城浸海雲。青門酒樓上，欲別醉醺醺。
[頁]卷,冊....[2078]200,6
第231筆
　　　　送崔主簿赴夏陽[2078]　岑參
常愛夏陽縣，往年曾再過。縣中饒白鳥，郭外是黃河。
地近行程少，家貧酒債多。知君新稱意，好得奈春何。
[頁]卷,冊....[2079]200,6
第232筆
　　　　送梁判官歸女几舊盧　岑參
女几知君憶，春雲相逐歸。草堂開藥裏，苔壁取荷衣。
老竹移時少，新花舊處飛。可憐真傲吏，塵事到山稀。
[頁]卷,冊....[2079]200,6
第233筆
　　　　送懷州吳別駕　岑參
灞上柳枝黃，壚頭酒正香。春流飲去馬，暮雨溼行裝。
驛路通函谷，州城接太行。覃懷人總喜，別駕得王祥。
[頁]卷,冊....[2079]200,6
第234筆
　　　　送人歸江寧　岑參
楚客憶鄉信，向家湖水長。住愁春草綠，去喜桂枝香。
海月迎歸楚，江雲引到鄉。吾兄應借問，為報鬢毛霜。
[頁]卷,冊....[2079]200,6
第235筆
　　　　送襄州任別駕　岑參
別乘向襄州，蕭條楚地秋。江聲官舍裏，山色郡城頭。
莫羨黃公蓋，須乘彥伯舟。高陽諸醉客，唯見古時丘。
[頁]卷,冊....[2079]200,6
第236筆
　　　　送李司諫歸京（得長字）　岑參
別酒為誰香，春官駁正郎。醉經秦樹遠，夢怯漢川長。
雨過風頭黑，雲開日腳黃。知君解起草，早去入文[2079]昌。
[頁]卷,冊....[2080]200,6
第237筆
　　　　送綿州李司馬秩滿歸京因呈李兵部　岑參
久客厭江月，罷官思早歸。眼看春光（一作色）老，羞見梨花飛。
劍北山居小，巴南音信稀。因君報兵部，愁淚日沾衣。
[頁]卷,冊....[2080]200,6
第238筆
　　　　送崔員外入秦（一作奏）因訪故園　岑參
欲謁明光殿，先（一作應）趨建禮門。仙郎去得意，亞相正承恩。
竹裏巴山道，花間漢水源。憑將兩行淚，為訪邵平園。
[頁]卷,冊....[2080]200,6
第239筆
　　　　送柳錄事赴梁州　岑參
英掾柳家郎，離亭酒甕香。折腰思漢北，隨傳過巴陽。
江樹連官舍，山雲到臥床。知君歸夢積，去去劍川長。
[頁]卷,冊....[2080]200,6
第240筆
　　　　送韋侍御先歸京（得寬字）　岑參
聞欲朝龍闕，應須拂豸冠。風霜隨馬去，炎暑為君寒。
客淚題書落，鄉愁對酒寬。先憑報親友，後月到（一作客）長安。
[頁]卷,冊....[2080]200,6
第241筆
　　　　送裴侍御赴（一作趁）歲入京（得陽字）　岑參
羨他驄馬郎，元日謁明光。立處聞天語，朝回惹御香。
臺寒柏樹綠，江暖柳條黃。惜別津亭暮，揮戈憶魯陽。
[頁]卷,冊....[2080]200,6
第242筆
　　　　送顏評事入京　岑參
顏子人歎屈，宦遊今未遲。佇聞明主用，豈負青雲姿。
江柳秋吐葉，山花寒滿枝。知君客（一作窮）愁處，月滿（一作出，一作落）巴川時。
[頁]卷,冊....[2081]200,6
第243筆
　　　　送趙侍御歸上都　岑參
驄馬五花毛，青雲歸處高。霜隨驅夏暑，風逐振江濤。
執簡皆推直，勤王豈告勞。帝城誰不戀，回望動離騷。
[頁]卷,冊....[2081]200,6
第244筆
　　　　送楊子　岑參
斗酒渭城邊，壚頭耐醉眠。梨花千樹雪，楊（一作柳）葉萬條煙。
惜別添壺酒，臨岐贈馬鞭。看君潁上去，新月到家圓。
[頁]卷,冊....[2081]200,6
第245筆
　　　　送人赴安西　岑參
上馬帶胡鉤，翩翩度隴頭。小來思報國，不是愛封侯。
萬里鄉為夢，三邊月作愁。早須清黠虜，無事莫經秋。
[頁]卷,冊....[2081]200,6
第246筆
　　　　發臨洮將赴北庭留別（得飛字）　岑參
聞說輪臺路，連年（一作年年）見雪飛。春風曾（一作長）不到，漢使亦應（一作來）稀。
白草通疏勒，青山過武威。勤王敢道遠，（一作不敢道遠思）私向夢中歸。
[頁]卷,冊....[2081]200,6
第247筆
　　　　臨洮泛舟趙仙舟自北庭罷使還京[2081]　岑參
白髮輪臺使，邊功竟不成。雲沙萬里地，孤負一書生。
池上風迴舫，橋西雨過城。醉眠鄉夢罷，東望羨歸程。
[頁]卷,冊....[2082]200,6
第248筆
　　　　春日醴泉杜明府承恩五品宴席上賦詩　岑參
鳧鳥舊稱仙，鴻私降自天。青袍移草色，朱綬奪花然。
邑裏雷仍震，臺中星欲懸。吾兄此棲棘，因得賀初筵。
[頁]卷,冊....[2082]200,6
第249筆
　　　　早春陪崔中丞同泛浣花谿宴　岑參
旌節臨谿口，塞郊徒覺暄。紅亭移酒席，畫舸逗江村。
雲帶歌聲颺，風飄舞袖翻。花間催秉燭，川上欲黃昏。
[頁]卷,冊....[2082]200,6
第250筆
　　　　喜華陰王少府使到南池宴集　岑參
有客至鈴下，自言身姓梅。仙人掌裏使，黃帝鼎邊來。
竹影拂棋局，荷香隨酒杯。池前堪醉臥，待月未須回。
[頁]卷,冊....[2082]200,6
第251筆
　　　　行軍雪後月夜宴王卿家　岑參
子夜雪華餘，卿家月影初。酒香薰枕席，爐氣煖軒除。
晚歲宦情薄，行軍歡宴疏。相逢剩取醉，身外盡空虛。
[頁]卷,冊....[2082]200,6
第252筆
　　　　梁州陪趙行軍龍岡寺北庭泛舟宴王侍御（得長字）　岑參
誰宴霜臺使，行軍粉署郎。唱歌江鳥沒，吹笛岸花香。
酒影搖新月，灘聲聒夕陽。江鐘聞已暮，歸櫂綠川[2082]長。
[頁]卷,冊....[2083]200,6
第253筆
　　　　奉陪封大夫宴得征字時封公兼鴻臚卿　岑參
西邊虜盡平，何處更專征。幕下人無事，軍中政已成。
座參殊俗語，樂雜異方聲。醉裏東樓月，偏能照列卿。
[頁]卷,冊....[2083]200,6
第254筆
　　　　陪封大夫宴瀚海亭納涼（得時字）　岑參
細管雜青絲，千杯倒接䍦。軍中乘興出，海上納涼時。
日沒鳥飛急，山高雲過遲。吾從大夫後，歸路擁旌旗。
[頁]卷,冊....[2083]200,6
第255筆
　　　　虢州西亭陪端公宴集　岑參
紅亭出鳥外，駿馬繫雲端。萬嶺窗前睥，千家肘低看。
開瓶酒色嫩，踏地葉聲乾。為逼霜臺使，重裘也覺寒。
[頁]卷,冊....[2083]200,6
第256筆
　　　　陪使君早春東郊遊眺（得春字）　岑參
太守擁朱輪，東郊物候新。鶯聲隨坐嘯，柳色喚行春。
谷口雲迎馬，谿邊水照人。郡中叨佐理，何幸接芳塵。
[頁]卷,冊....[2083]200,6
第257筆
　　　　雪後與群公過慈（一作報）恩寺　岑參
乘興忽相招，僧房暮與朝。雪融雙樹溼，沙闇（一作閉）一燈燒。
竹外山低塔，藤間院隔（一作接）橋。歸家如（一作好）欲懶，俗慮向來銷。
[頁]卷,冊....[2083]200,6
第258筆
　　　　與鄠縣群官泛渼陂　岑參
萬頃浸天色，千尋窮地根。舟移城入樹，岸闊水浮村。
閒鷺驚簫管，潛虯傍酒樽。暝來呼小吏，列火儼歸軒。
[頁]卷,冊....[2084]200,6
第259筆
　　　　與鄠縣源少府泛渼陂（得人字）　岑參
載酒入天色，水涼難醉人。清搖縣郭動，碧洗雲山新。
吹笛驚白鷺，垂竿跳紫鱗。憐君公事後，陂上日娛賓。
[頁]卷,冊....[2084]200,6
第260筆
　　　　終南東谿中作　岑參
谿水碧於草，潺潺花底流。沙平堪濯足，石淺不勝舟。
洗藥朝與暮，釣魚春復秋。興來從所適，還欲向滄洲。
[頁]卷,冊....[2084]200,6
第261筆
　　　　與鮮于庶子泛漢江　岑參
急管更須吹，杯行（一作金杯）莫遣遲。酒光紅琥珀，江色碧琉璃。
日影浮歸櫂，蘆花罥釣絲。山公醉不醉，問取葛〔彊〕（疆）知。
[頁]卷,冊....[2084]200,6
第262筆
　　　　晦日陪待御泛北池　岑參
春池滿復寬，晦節耐邀歡。月帶蝦蟆冷，霜隨獬豸寒。
水雲低錦席，岸柳拂金盤。日暮舟中散，都人夾道看。
[頁]卷,冊....[2084]200,6
第263筆
　　　　登涼州尹臺寺[2084]　岑參
胡地三月半，梨花今始開。因從老僧飯，更上夫人臺。
清唱雲不去，彈弦風颯來。應須一倒載，還似山公回。
[頁]卷,冊....[2085]200,6
第264筆
　　　　登總持閣　岑參
高閣逼諸天，登臨近日邊。睛開萬井樹，愁看五陵煙。
檻外低秦嶺，窗中小渭川。早知清淨理，常願奉金仙。
[頁]卷,冊....[2085]200,6
第265筆
　　　　奉陪封大夫九日登高　岑參
九日黃花酒，登高會昔聞。霜威逐亞相，殺氣傍中軍。
橫笛驚征雁，嬌歌落塞雲。邊頭幸無事，醉舞荷吾君。
[頁]卷,冊....[2085]200,6
第266筆
　　　　郡齋平望江山　岑參
水路東連楚，人煙北接巴。山光圍一郡，江月照千家。
庭樹純栽橘，園畦半種茶。夢魂知憶處，無夜不京華。
[頁]卷,冊....[2085]200,6
第267筆
　　　　宿岐州北郭嚴給事別業　岑參
郭外山色暝，主人林館秋。疏鐘入臥內，片月到床頭。
遙夜惜已半，清言殊未休。君雖在青瑣，心不忘滄洲。
[頁]卷,冊....[2085]200,6
第268筆
　　　　暮秋會嚴京兆後廳竹齋　岑參
京兆小齋寬，公庭半藥闌。甌香茶色嫩，窗冷竹聲乾。
盛德中朝貴，清風畫省寒。能將吏部鏡，照取寸心[2085]看。
[頁]卷,冊....[2086]200,6
第269筆
　　　　省中即事　岑參
華省謬為郎，蹉跎鬢已蒼。到來恆襆被，隨例且含香。
竹影遮窗暗，花陰拂簟涼。君王新賜筆，草奏向明光。
[頁]卷,冊....[2086]200,6
第270筆
　　　　尋陽七郎中宅即事　岑參
萬事信蒼蒼，機心久已忘。無端來出守，不是厭為郎。
雨滴芭蕉赤，霜催橘子黃。逢君開口笑，何處有他鄉。
[頁]卷,冊....[2086]200,6
第271筆
　　　　攜琴酒尋閻防崇濟寺所居僧院（得濃字）　岑參
相訪但尋鐘，門寒古殿松。彈琴醒暮酒，卷幔引諸峰。
事愜林中語，人幽物外蹤。吾廬幸接近，茲地興偏慵。
[頁]卷,冊....[2086]200,6
第272筆
　　　　春尋河陽陶處士別業　岑參
風煖日暾暾，黃鸝飛近村。花明潘子縣，柳暗陶公門。
藥碗搖山影，魚竿帶水痕。南橋車馬客，何事苦喧喧。
[頁]卷,冊....[2086]200,6
第273筆
　　　　晚過盤石寺禮鄭和尚　岑參
暫詣高僧話，來尋野寺孤。岸花藏水碓，谿水（一作竹）映風爐。
頂上巢新鵲（一作鶴），衣中帶（一作得）舊珠。談禪未得去，輟櫂且踟躕。
[頁]卷,冊....[2086]200,6
第274筆
　　　　尋少室張山人聞興偃師周明府同入都　岑參
中峰鍊金客，昨日遊人間。葉縣鳧共去，葛陂龍暫還。
春雲湊深水，秋雨懸空山。寂寂清谿上，空餘丹灶閒。
[頁]卷,冊....[2087]200,6
第275筆
　　　　虢州臥疾喜劉判官相過水亭　岑參
臥疾嘗晏起，朝來頭未梳。見君勝服藥，清話病能除。
低柳共繫馬，小池堪釣魚。觀棋不覺暝，月出水亭初。
[頁]卷,冊....[2087]200,6
第276筆
　　　　武威（一作城）春暮（一作寒）聞宇文判官西使還已到晉昌　岑參
岸（一作片）雨過城頭，黃鸝上戍樓。塞北飄客淚，邊柳挂鄉愁。
白髮悲明鏡，青春換敝裘。君從萬里使，聞已到瓜州。
[頁]卷,冊....[2087]200,6
第277筆
　　　　虢州南池候嚴中丞不至　岑參
池上日相待，知君殊未回。徒教柳葉長，漫使梨花開。
駟馬去不見，雙魚空往來。思想（一作相思）不解說，孤負舟中杯。
[頁]卷,冊....[2087]200,6
第278筆
　　　　春興思南山舊廬招柳建正字　岑參
終歲不得意，春風今復來。自憐蓬鬢改，羞見梨花開。
西掖誡可戀，南山思早回。園廬幸接近，相與歸蒿萊。
[頁]卷,冊....[2087]200,6
第279筆
　　　　郡齋南池招楊轔[2087]　岑參
郡僻人事少，雲山常（一作遮）眼前。偶從池上醉，便向舟中眠。
與子居最近，周官情又偏。閒時耐相訪，正有床頭錢。
[頁]卷,冊....[2088]200,6
第280筆
　　　　高冠（一作官）谷口招（一作贈）鄭鄠　岑參
谷口來相訪，空齋不見君。澗花然暮雨，潭樹煖春雲。
門徑稀人跡，簷峰下鹿群。衣裳與枕席，山靄碧氛氳。
[頁]卷,冊....[2088]200,6
第281筆
　　　　題新鄉王釜廳壁　岑參
憐君守一尉，家計復清貧。祿米嘗不足，俸錢供與人。
城頭蘇門樹，陌上黎陽塵。不是舊相識，聲同心自親。
[頁]卷,冊....[2088]200,6
第282筆
　　　　題山寺僧房　岑參
窗影搖群木，牆陰載一峰。野爐風自爇，山碓水能舂。
勤學翻知誤，為官好欲慵。高僧暝不見，月出但聞鐘。
[頁]卷,冊....[2088]200,6
第283筆
　　　　漢上題韋氏莊　岑參
結茅聞楚客，卜築漢江邊。日落數歸鳥，夜深聞扣舷。
水痕侵岸柳，山翠借廚煙。調笑提筐婦，春來蠶幾眠。
[頁]卷,冊....[2088]200,6
第284筆
　　　　題永樂韋少府廳壁　岑參
大河南郭外，終日氣昏昏。白鳥下公府，青山當縣門。
故人是邑尉，過客駐征軒。不憚煙波闊，思君一笑[2088]言。
[頁]卷,冊....[2089]200,6
第285筆
　　　　題金城臨河驛樓　岑參
古戍依重險，高樓見五涼。山根盤驛道，河水浸城牆。
庭樹巢鸚鵡，園花隱麝香。忽如江浦上，憶作捕魚郎。
[頁]卷,冊....[2089]200,6
第286筆
　　　　初授官題高冠草堂　岑參
三十始一命，宦情多欲闌。自憐無舊業，不敢恥微官。
澗水吞樵路，山花醉藥欄。祗緣五斗米，辜負一漁竿。
[頁]卷,冊....[2089]200,6
第287筆
　　　　題虢州西樓　岑參
錯料一生事，蹉跎今白頭。縱橫皆失計，妻子也堪羞。
明主雖然棄，丹心亦未休。愁來無去處，祗上郡西樓。
[頁]卷,冊....[2089]200,6
第288筆
　　　　夜過盤石隔河望永樂寄閨中效齊梁體　岑參
盈盈一水隔，寂寂二更初。波上思羅襪，魚邊憶素書。
月如眉已畫，雲似鬢新梳。春物知人意，桃花笑索居。
[頁]卷,冊....[2089]200,6
第289筆
　　　　河西春暮憶秦中　岑參
渭北春已老，河西人未歸。邊城細草出，客館梨花飛。
別後鄉夢數，昨來家信稀。涼州三月半，猶未脫寒衣。
[頁]卷,冊....[2089]200,6
第290筆
　　　　過酒泉憶杜陵別業　岑參
昨夜宿〔祈〕（祁）連，今朝過酒泉。黃沙西際海，白草北連天。
愁裏難消日，歸期尚隔年。陽關萬里夢，知處杜陵田。
[頁]卷,冊....[2090]200,6
第291筆
　　　　早發焉耆懷終南別業　岑參
曉笛別鄉淚，秋冰鳴馬蹄。一身虜雲外，萬里胡天西。
終日見征戰，連年聞鼓鼙。故山在何處，昨日夢清谿。
[頁]卷,冊....[2090]200,6
第292筆
　　　　宿鐵關西館　岑參
馬汗踏成泥，朝馳幾萬蹄。雪中行地角，火處宿天倪。
塞迥心常怯，鄉遙夢亦迷。那知故園月，也到鐵關西。
[頁]卷,冊....[2090]200,6
第293筆
　　　　首秋輪臺　岑參
異域陰山外，孤城雪海邊。秋來唯有雁，夏盡不聞蟬。
雨拂氈牆濕，風搖毳幕羶。輪臺萬里地，無事歷三年。
[頁]卷,冊....[2090]200,6
第294筆
　　　　北庭作　岑參
雁塞通鹽澤，龍堆接醋溝。孤城天北畔，絕域海西頭。
秋雪春仍下，朝風夜不休。可知年四十，猶自未封侯。
[頁]卷,冊....[2090]200,6
第295筆
　　　　輪臺即事[2090]　岑參
輪臺風物異，地是古單于。三月無青草，千家盡白榆。
蕃書文字別，胡俗語音殊。愁見流沙北，天西海一隅。
[頁]卷,冊....[2091]200,6
第296筆
　　　　還東山洛上作　岑參
春流急不淺，歸枻去何遲。愁客葉舟裏，夕陽花水時。
雲睛開螮蝀，櫂發起鸕鶿。莫道東山遠，衡門在夢思。
[頁]卷,冊....[2091]200,6
第297筆
　　　　楊固店　岑參
客舍梨葉赤，鄰家聞擣衣。夜來嘗有夢，墜淚緣思歸。
洛水行欲盡，緱山看漸微。長安祗千里，何事信音稀。
[頁]卷,冊....[2091]200,6
第298筆
　　　　巴南舟中思陸渾別業　岑參
瀘水南州（一作舟）遠，巴山北客稀。嶺雲撩亂起，谿鷺等閒飛。
鏡裏愁衰鬢，舟中換旅衣。夢魂知憶處，無夜不先歸。
[頁]卷,冊....[2091]200,6
第299筆
　　　　晚發五渡　岑參
客厭巴南地，鄉鄰劍北天。江村片雨外，野寺夕陽邊。
芋葉藏山徑，蘆花雜（一作間）渚田。舟行未可住，乘月且須牽。
[頁]卷,冊....[2091]200,6
第300筆
　　　　巴南舟中夜市（一作夜書事）　岑參
渡口欲黃昏，歸人爭渡喧。近鐘清野寺，遠火點（一作照）江村。
見雁思鄉信，聞猿積淚痕。孤舟萬里外（一作夜），[2091]秋月不堪論。
[頁]卷,冊....[2092]200,6
第301筆
　　　　江上春歎　岑參
臘月江上煖，南橋新柳枝。春風觸處到，憶得故園時。
終日不如意，出門何所之。從人覓顏色，自笑弱男兒。
[頁]卷,冊....[2092]200,6
第302筆
　　　　初至犍為作　岑參
山色軒檻內，灘聲枕席間。草生公府靜，花落訟庭閒。
雲雨連三峽，風塵接百蠻。到來能幾日，不覺鬢毛斑。
[頁]卷,冊....[2092]200,6
第303筆
　　　　使院中新栽柏樹子呈李十五栖筠　岑參
愛爾青青色，移根此地來。不曾臺上種，留向磧中栽。
脆葉欺門柳，狂花笑院梅。不須愁歲晚，霜露豈能摧。
[頁]卷,冊....[2092]200,6
第304筆
　　　　詠郡齋壁畫片雲（得歸字）　岑參
雲片何人畫，塵侵粉色微。未曾行雨去，不見逐風歸。
只怪偏凝壁，回看欲惹衣。丹青忽借便，移向帝鄉飛。
[頁]卷,冊....[2092]200,6
第305筆
　　　　臨洮龍興寺玄上人院同詠青木香叢　岑參
移根自遠方，種得在僧房。六月花新吐，三春葉已長。
抽莖高錫杖，引影到繩床。只為能除疾，傾心向藥王。
[頁]卷,冊....[2092]200,6
第306筆
　　　　成王挽歌　岑參
幽山悲舊桂，長阪愴餘蘭。地底孤燈冷，泉中一鏡寒。
銘旌門客送，騎吹路人看。漫作琉璃碗，淮水誤合丹。
[頁]卷,冊....[2093]200,6
第307筆
　　　　苗侍中挽歌二首　岑參
攝政朝章重，持衡國相尊。筆端通造化，掌內運乾坤。
青史遺芳滿，黃樞故事存。空悲渭橋路，誰對漢皇言。

天子悲元老，都人惜上公。優賢几杖在，會葬市朝空。
丹旐飛斜日，清笳怨暮風。平生門下客，繼美廟堂中。

[頁]卷,冊....[2093]200,6
第308筆
　　　　故僕射裴公挽歌三首　岑參
盛德資邦傑，嘉謨作世程。門瞻駟馬貴，時仰八龍名。
罷市秦人送，還鄉絳老迎。莫埋丞相印，留著付玄成。

五（一作二）府瞻高位，三臺喪大賢。禮容還故絳，寵贈冠（一作過）新田。
氣歇汾陰鼎，魂飛京兆阡。先時劍已沒，隴樹久蒼然。

富貴徒言久，鄉閭歿後歸。錦衣都未著，丹旐忽先飛。
哀挽辭秦塞，悲笳出帝畿。遙知九原上，漸覺（一作遠）弔人稀。

[頁]卷,冊....[2093]200,6
第309筆
　　　　河西太守杜公挽歌四首[2093]　岑參
蒙叟悲藏壑，殷宗惜濟川。長安非舊日，京兆是新阡。
黃霸官猶屈，蒼生望已愆。唯餘卿月在，留向杜陵懸。

鼓角（一作吹）城中出，墳塋郭外新。雨隨思太守，雲從送夫人。
蒿里埋雙劍，松門閉萬春。回瞻北堂上，金印已生塵。

憶昨明光殿，新承天子恩。剖符移北地，授鉞領西門。
塞草迎軍幕，邊雲拂使軒。至今聞隴外，戎虜尚亡魂。

漫漫澄波闊，沈沈大廈深。秉心常匪席（一作石），行義每揮金。
汲引窺蘭室，招攜入翰林。多君有令子，猶注世人心。

[頁]卷,冊....[2094]200,6
第310筆
　　　　故河南尹岐國公贈工部尚書蘇公挽歌二首　岑參
河尹恩榮舊，尚書寵贈新。一門傳畫戟，幾世駕朱輪。
夜色何時曉，泉臺不復春。唯餘朝服在，金印已生塵。

白日扃泉戶，青春掩夜臺。舊堂階草長，空院砌花開。
山晚銘旌去，郊寒騎吹回。三川難可見，應惜庾公才。

[頁]卷,冊....[2094]200,6
第311筆
　　　　韓員外夫人清河縣君崔氏挽歌二首　岑參
令德當時重，高門舉世推。從夫榮已絕，封邑寵難追。
陌上人皆惜，花間鳥亦悲。仙郎看隴月，猶憶畫眉時。[2094]

遽聞傷別劍，忽復歎藏舟。燈冷泉中夜，衣寒地下秋。
青松弔客淚，丹旐路人愁。徒有清河在，空悲逝水流。

[頁]卷,冊....[2095]200,6
第312筆
　　　　西河郡太原守張夫人挽歌　岑參
鵲印慶仍傳，魚軒寵莫先。從夫元凱貴，訓子孟軻賢。
龍是雙歸日，鸞非獨舞年。哀容今共盡，悽愴杜陵田。
[頁]卷,冊....[2095]200,6
第313筆
　　　　南溪別業　岑參
結宇依青嶂，開軒對翠疇。樹交花兩色，溪合水重流。
竹徑春來掃，蘭樽夜不收。逍遙自得意，鼓腹醉中遊。
[頁]卷,冊....[2095]200,6
第314筆
　　　　奉和中書舍人賈至早朝大明宮　岑參
雞鳴紫陌曙光寒，鶯囀皇州春色（一作欲）闌。金闕（一作鎖）曉鐘開萬戶，玉階仙仗擁千官。
花迎（一作明）劍珮星初落，柳拂旌旗露未乾。獨有鳳皇池上客，陽春一曲和皆難。
[頁]卷,冊....[2096]201,6
第315筆
　　　　和祠部王員外雪後早朝即事　岑參
長安雪後似春歸，積素凝華連曙暉。色借玉珂迷曉騎，光添銀燭晃朝衣。
西山落月臨天仗，北闕睛雲捧禁闈。聞道仙郎歌白雪，由來此曲和人稀。
[頁]卷,冊....[2096]201,6
第316筆
　　　　奉和（一作有杜字）相公發益昌　岑參
相〔國〕（公）臨戎別（一本發）帝京，擁麾持節遠橫行。朝登劍閣雲隨馬，夜渡巴江雨洗兵。
山花萬朵（一作垂）征蓋，川柳千條拂（一作撥）去旌。暫到蜀城應計日，須知明主待持衡。
[頁]卷,冊....[2096]201,6
第317筆
　　　　秋夕讀書幽興獻兵部李侍郎　岑參
年紀蹉跎四十強，自憐頭白始為郎。雨滋苔蘚侵階綠，秋颯梧桐覆井黃。
驚蟬也解求高樹，旅雁還應厭後行。覽卷試穿鄰舍壁，明燈何惜借餘光。
[頁]卷,冊....[2096]201,6
第318筆
　　　　使君席夜送嚴河南赴長水（得時字）　岑參
嬌歌急管雜青絲，銀燭金杯映翠眉。使君地主能相送，河尹天明坐莫辭。
春城月出人皆醉，野戍花深馬去遲。寄聲報爾山翁道，今日河南勝昔時。
[頁]卷,冊....[2097]201,6
第319筆
　　　　暮春虢州東亭送李司馬歸扶風別廬　岑參
柳嚲鶯嬌花復殷，紅亭綠酒送君還。到來函谷愁中月，歸去磻谿夢裏山。
簾前春色應須惜，世上浮名好是閒。西望鄉關腸欲斷，對君衫袖淚痕斑。
[頁]卷,冊....[2097]201,6
第320筆
　　　　九日使君席奉餞衛中丞赴長水　岑參
節使橫行西（一作東）出師，嗚弓擐甲羽林兒。臺上霜風凌草木，軍中殺氣傍旌旗。
預（一作須）知漢將宣威日，正是胡塵欲滅時。為報使君多泛菊，更向絃管醉東籬。
[頁]卷,冊....[2097]201,6
第321筆
　　　　西掖省即事　岑參
西掖重雲開曙暉，北山疏雨點朝衣。千門柳色連青瑣，三殿花香入紫微。
平明端笏陪鵷列，薄暮垂鞭信馬歸。官拙自悲頭白盡，不如巖下（一作石）偃（一作掩）荊扉。
[頁]卷,冊....[2097]201,6
第322筆
　　　　首春渭西郊行呈藍田張二主簿　岑參
迴風度雨渭城西，細草新花踏作泥。秦女峰頭雪未盡，胡公陂上日初低。
愁窺白髮羞微祿，悔別青山憶舊谿。聞道輞川多勝事，玉壺春酒正堪攜。
[頁]卷,冊....[2097]201,6
第323筆
　　　　赴嘉州過城固縣尋永安超禪師房[2097]　岑參
滿寺枇杷冬著花，老僧相見具袈裟。漢王城北雪初霽，韓信臺西日欲斜。
門外不須催五馬，林中且聽演三車。豈料巴川多勝事，為君書此報京華。
[頁]卷,冊....[2098]201,6
第324筆
　　　　酬暢當嵩山尋麻道士見寄（一作盧綸詩）　岑參
聞逐樵夫閒看棋，忽逢人世是秦時。開雲種玉嫌山淺，渡海傳書怪鶴遲。
陰洞石幢微有字，古壇松樹半無枝。煩君遠示青囊錄，願得相從一問師。
[頁]卷,冊....[2098]201,6
第325筆
　　　　和刑部成員外秋夜寓直寄臺省知己　岑參
列宿光三署，仙郎直五宵。時衣天子賜，廚膳大官調。
長樂鐘應近，明光漏不遙。黃門持被覆，侍女捧香燒。
筆為題詩點，燈緣起草挑。竹喧交砌葉，柳嚲拂窗條。
粉署榮新命，霜臺憶舊僚。名香播蘭蕙，重價蘊瓊瑤。
擊水翻滄海，〔摶〕（搏）風透赤霄。微才喜同舍，何幸忽聞韶。
[頁]卷,冊....[2098]201,6
第326筆
　　　　送廬郎中除杭州赴任　岑參
罷起郎官草，初分刺史符。海雲迎過楚，江月引歸吳。
城底濤聲震，樓端蜃氣孤。千家窺驛舫，五馬飲春湖。
柳色供詩用，鶯聲送酒須。知君望鄉處，枉道上姑蘇。
[頁]卷,冊....[2098]201,6
第327筆
　　　　奉送李賓客荊南迎親　岑參
迎春辭舊苑，恩詔下儲闈。昨見雙魚去，今看駟馬歸。
驛帆湘水闊，客舍楚山稀。手把黃香扇，身披萊子衣。
鵲隨金印喜，烏傍板輿飛。勝作東征賦，還家滿路輝。
[頁]卷,冊....[2098]201,6
第328筆
　　　　送嚴維下第還江東[2098]　岑參
勿歎今不第，似君殊未遲。且歸滄州去，相送青門時。
望鳥指鄉遠，問人愁路疑。敝裘沾暮雪，歸櫂帶流澌。
嚴子灘復在，謝公文可追。江皋如有信，莫不寄新詩。
[頁]卷,冊....[2099]201,6
第329筆
　　　　六月三十（一作十三）日水亭送華陰王少府還縣（得澤字）　岑參
亭晚人將別，池涼酒未酣。關門勞夕夢，仙掌引歸驂。
荷葉藏魚艇，藤花罥客簪。殘雲收夏暑，新雨帶秋嵐。
失路情無適，離懷思不堪。賴茲庭戶裏，別有小江潭。
[頁]卷,冊....[2099]201,6
第330筆
　　　　餞王岑（一作崟）判官赴襄陽道　岑參
故人漢陽使，走馬向南荊。不厭楚山路，祗憐襄水清。
津頭習氏宅，江上夫人城。夜入橘花宿，朝穿桐葉行。
害群應自懾，持法固須平。暫得青門醉，斜光速去程。
[頁]卷,冊....[2099]201,6
第331筆
　　　　送薛弁歸河東　岑參
薛侯故鄉處，五老峰西頭。歸路秦樹滅，到鄉河水流。
看君馬首去，滿耳蟬聲愁。獻賦今未售，讀書凡幾秋。
應過伯夷廟，為上關城樓。樓上能相憶，西南指雍州。
[頁]卷,冊....[2099]201,6
第332筆
　　　　送薛播擢第歸河東　岑參
歸去新戰勝，盛名人共聞。鄉連渭川樹，家近條山雲。
夫子能好學，聖朝全用文。弟兄負世譽，詞賦超人群。
雨氣醒別酒，城陰低暮曛。遙知出關後（一作去），更有一終軍。
[頁]卷,冊....[2099]201,6
第333筆
　　　　送陶銑棄舉荊南覲省　岑參
明時不愛璧，浪跡東南遊。何必世人識，知君輕五侯。
采蘭渡漢水，問絹過荊州。異國有歸興，去鄉無客[2099]愁。
天寒楚塞雨，月淨襄陽秋。坐見吾道遠，令人看白頭。
[頁]卷,冊....[2100]201,6
第334筆
　　　　送史司馬赴崔相公幕（一作無名氏詩，一作李白詩。一本題上有賦得鶴三字。）　岑參
崢嶸丞相府，清切鳳皇池。羨爾瑤臺鶴，高樓瓊樹枝。
歸飛睛日好，吟弄惠風吹。正有乘軒樂，初當學舞時。
珍禽在羅網，微命若遊絲。願托周南羽，相銜谿水湄。
[頁]卷,冊....[2100]201,6
第335筆
　　　　送嚴黃門拜御史大夫再鎮蜀川兼覲省　岑參
授鉞辭金殿，承恩戀玉墀。登壇漢主用，講德蜀人思。
副相韓安國，黃門向子期。刀州重入夢，劍閣再題詞。
春草連青綬，睛花間赤旗。山鶯朝送酒，江月夜供詩。
許國分憂日，榮親色養時。蒼生望已久，來去不應遲。
[頁]卷,冊....[2100]201,6
第336筆
　　　　送郭僕射節制劍南　岑參
鐵馬擐紅纓，幡旗出禁城。明王親授鉞，丞相欲專征。
玉饌天廚送，金杯御酒傾。劍門乘嶮過，閣道踏空行。
山鳥驚吹笛，江猿看洗兵。曉雲隨去陣，夜月逐行營。
南仲今時往，西戎計日平。將心感知己，萬里寄懸旌。
[頁]卷,冊....[2100]201,6
第337筆
　　　　早秋與諸子登虢州西亭觀眺　岑參
亭高出鳥外，客到與雲齊。樹點千家小，天圍萬嶺低。
殘〔虹〕（紅）挂陝北，急雨過關西。酒榼緣青壁，瓜田傍綠谿。
微官何足道，愛客且相攜。唯有鄉園處，依依望不迷。
[頁]卷,冊....[2100]201,6
第338筆
　　　　佐郡思舊遊　並序　岑參
　　己亥歲春三月，參自補闕轉起舍人。夏四月，署虢州長史，適見秋草
　　，涼風復來。昔桓譚出為六安丞，常忽忽不樂，今知之矣！悲州縣瑣
　　屑，思掖垣清閒，呈左右省舊遊。
幸得趨紫殿，卻憶侍丹墀。史筆眾推直，諫書人莫窺。
平生恆自負，垂老此安卑。同類皆先達，非才獨後時。
庭槐宿鳥亂，階草夜蟲悲。白髮今無數，青雲未有期。
[頁]卷,冊....[2101]201,6
第339筆
　　　　滅胡曲　岑參
都護新滅胡，士馬氣亦粗。蕭條虜塵淨，突兀天山孤。
[頁]卷,冊....[2101]201,6
第340筆
　　　　尚書念舊垂賜袍衣率題絕句獻上以申感謝　岑參
富貴情還在，相逢豈間然。綈袍更有贈，猶荷故人憐。
[頁]卷,冊....[2101]201,6
第341筆
　　　　憶長安曲二章寄龐漼　　岑參
東望望長安，正值日初出。長安不可見，喜（一作但）見長安日。
長安何處在，只在馬蹄下。明日歸長安，為君急走馬。
[頁]卷,冊....[2101]201,6
第342筆
　　　　寄韓樽　岑參
夫子素多疾，別來未得書。北庭苦寒地，體內今何如。
[頁]卷,冊....[2101]201,6
第343筆
　　　　醉裏送裴子赴鎮西　岑參
醉後未能別，待醒方送君。看君走馬去，直上天山雲。
[頁]卷,冊....[2101]201,6
第344筆
　　　　題井陘雙谿李道士所居[2101]　岑參
五粒松花酒，雙谿道士家。唯求縮卻地，鄉路莫教賒。
[頁]卷,冊....[2102]201,6
第345筆
　　　　題雲際南峰眼上人讀經堂（眼公不下此堂十五年矣。）　岑參
結宇題三藏，焚香老一峰。雲間獨坐臥，祗是對山松。
[頁]卷,冊....[2102]201,6
第346筆
　　　　題梁鍠城中高居　岑參
高（一作居）住最高處，千家恆眼前。題詩飲酒後，只對諸峰眠。
[頁]卷,冊....[2102]201,6
第347筆
　　　　題三會寺蒼頡造字臺　岑參
野寺荒臺晚，寒天古木悲。空階有鳥跡，猶似造書時。
[頁]卷,冊....[2102]201,6
第348筆
　　　　日沒賀延磧作　岑參
沙上見日出，沙上見日沒。悔向萬里來，功名是何物。
[頁]卷,冊....[2102]201,6
第349筆
　　　　西過渭州見渭水思秦川　岑參
渭水東流去，何時到雍州。憑添兩行淚，寄向故園流。
[頁]卷,冊....[2102]201,6
第350筆
　　　　經隴頭分水　岑參
隴水何年有，潺潺逼路傍。東西流不歇，曾斷幾人腸。
[頁]卷,冊....[2102]201,6
第351筆
　　　　秋思　岑參
那知芳歲晚，坐見寒葉墮。吾不如腐草，翻飛作螢火。
[頁]卷,冊....[2102]201,6
第352筆
　　　　行軍九日思長安故園（時未收長安）[2102]　岑參
強欲登高去，無人送酒來。遙憐故園菊，應傍戰場開。
[頁]卷,冊....[2103]201,6
第353筆
　　　　戲題關門　岑參
來亦一布衣，去亦一布衣。羞見關城吏，還從舊路歸。
[頁]卷,冊....[2103]201,6
第354筆
　　　　歎白髮　岑參
白髮生偏（一作太）速，交（一作教）人不奈何。今朝兩鬢上，更較數莖多。
[頁]卷,冊....[2103]201,6
第355筆
　　　　題平陽郡汾橋邊柳樹(參曾居此郡八、九年）　岑參
此地曾居住，今來宛似歸。可憐汾上柳，相見也依依。
[頁]卷,冊....[2103]201,6
第356筆
　　　　失題　岑參
帝鄉北近日，瀘口南連蠻。何當遇長房，縮地到京關。
[頁]卷,冊....[2103]201,6
第357筆
　　　　獻封大夫破播仙凱歌六首　岑參
漢將承恩西破戎，捷書先奏未央宮。天子預開麟閣待，祗今誰數貳師功。

官軍西出過樓蘭，營幕傍臨月窟寒。蒲海曉霜凝馬（一作劍）尾，蔥上夜雪撲旌竿。

鳴笳疊（一作攂）鼓擁回軍，破國平蕃昔未聞。丈夫鵲印搖（一作迎）邊月，大（一作天）將龍旗掣海雲。

日落轅門鼓角鳴，千群面縛出蕃城。洗兵魚海雲迎陣，秣馬龍堆月照營。

蕃軍遙見漢家營，滿谷軍山遍哭聲。萬箭千刀一夜殺，平明流血浸空城。

暮雨旌旗溼未乾，胡煙（一作塵）白草日光寒。昨夜將軍連曉戰，蕃軍只見馬空鞍。

[頁]卷,冊....[2103]201,6
第358筆
　　　　春興戲題贈李侯　岑參
黃雀始欲銜花來，君家種桃花未開。長安二月眼看盡，寄報春風早為催。
[頁]卷,冊....[2104]201,6
第359筆
　　　　過燕支寄杜位　岑參
燕支山西酒泉道，北風吹沙卷白草。長安遙在日光邊，憶君不見令人老。
[頁]卷,冊....[2104]201,6
第360筆
　　　　題苜蓿峰寄家人　岑參
苜蓿峰邊逢立春，胡蘆河上淚沾巾。閨中只是空相憶，不見沙場愁殺人。
[頁]卷,冊....[2104]201,6
第361筆
　　　　玉關寄長安李主簿　岑參
東去長安萬里餘，故人何惜一行書。玉關西望堪腸斷，況復明朝是歲除。
[頁]卷,冊....[2104]201,6
第362筆
　　　　武威送劉判官赴磧西行軍　岑參
火山五月行人少，看君馬去疾如鳥。都護行營太白西，角聲一動胡天曉。
[頁]卷,冊....[2104]201,6
第363筆
　　　　虢州後亭送李判官使赴晉絳（得秋字）　岑參
西原驛路挂城頭，客散紅亭雨未收。君去試看汾水上，白雲猶似漢時秋。
[頁]卷,冊....[2104]201,6
第364筆
　　　　五月四日送王少府歸華陰（得留字）　岑參
仙掌分明引馬頭，西看一點是關樓。五月也須應到舍，知君不肯更淹留。
[頁]卷,冊....[2104]201,6
第365筆
　　　　原頭送范侍御（得山字）　岑參
百尺原頭酒色殷，路傍驄馬汗斑斑。別君祗有相思夢，遮莫千山與萬山。
[頁]卷,冊....[2104]201,6
第366筆
　　　　送李明府赴睦州便拜覲太夫人　岑參
手把銅章望海雲，夫人江上泣羅裙。嚴灘一點舟中月，萬里煙波也夢君。
[頁]卷,冊....[2105]201,6
第367筆
　　　　虢州西山亭子送范端公（得濃字）　岑參
百尺紅亭對萬峰，平明相送到齋鐘。驄馬勸君皆卸卻，使君家醞舊來濃。
[頁]卷,冊....[2105]201,6
第368筆
　　　　奉送賈侍御使江外　岑參
新騎驄馬復承恩，使出金陵過海門。荊南渭北難相見，莫惜衫襟著酒痕。
[頁]卷,冊....[2105]201,6
第369筆
　　　　崔倉曹席上送殷寅充石相判官赴淮南　岑參
清淮無底綠江深，宿處津亭楓樹林。駟馬欲辭丞相府，一樽須盡故人心。
[頁]卷,冊....[2105]201,6
第370筆
　　　　送崔子還京　岑參
匹馬西從天外歸，揚鞭只共鳥爭飛。送君九月交河北，雪裏題詩淚滿衣。
[頁]卷,冊....[2105]201,6
第371筆
　　　　酒泉太守席上醉後作　岑參
酒泉太守能劍舞，高堂置酒夜擊鼓。胡笳一曲斷人腸，座上相看淚如雨。
[頁]卷,冊....[2105]201,6
第372筆
　　　　題觀樓　岑參
荒樓荒井閉空山，關令乘雲去不還。羽蓋霓旌何處在，空留藥臼向人間。
[頁]卷,冊....[2105]201,6
第373筆
　　　　草堂村尋羅生不遇　岑參
數株谿柳色依依，深巷斜陽暮鳥飛。門前雪滿無人跡，應是先生出未歸。
[頁]卷,冊....[2105]201,6
第374筆
　　　　山房春事二首　岑參
風恬日暖蕩春光，戲蝶遊蜂亂入房。數枝門柳低衣桁，一片山花落筆床。

梁園日暮亂飛鴉，極目蕭條三兩家。庭樹不知人死（一作去）盡，春來還發舊時花。

[頁]卷,冊....[2106]201,6
第375筆
　　　　逢入京使　岑參
故園東望路漫漫，雙袖龍鐘淚不乾。馬上相逢無紙筆，憑君傳語報平安。
[頁]卷,冊....[2106]201,6
第376筆
　　　　過磧　岑參
黃沙磧裏客行迷，四望雲天直下低。為言地盡天還盡，行到安西更向西。
[頁]卷,冊....[2106]201,6
第377筆
　　　　磧中作　岑參
走馬西來欲到天，辭家見月兩回圓。今夜不知何處宿，平沙萬里絕人煙。
[頁]卷,冊....[2106]201,6
第378筆
　　　　赴北庭度隴思家　岑參
西向輪臺萬里餘，也知鄉信日應疏。隴山鸚鵡能言語，為報家人數寄書。
[頁]卷,冊....[2106]201,6
第379筆
　　　　胡歌　岑參
黑姓蕃王貂鼠裘，葡萄宮錦醉纏頭。關西老將能苦戰，七十行兵仍未休。
[頁]卷,冊....[2106]201,6
第380筆
　　　　趙將軍歌　岑參
九月天山風似刀，城南獵馬縮寒毛。將軍縱博場場勝，賭得單于貂鼠袍。
[頁]卷,冊....[2106]201,6
第381筆
　　　　醉戲竇子美人[2106]　岑參
朱唇一點桃花殷，宿妝嬌羞偏髻鬟。細看只似陽臺女，醉著莫許歸巫山。
[頁]卷,冊....[2107]201,6
第382筆
　　　　秋夜聞笛　岑參
天門街西聞搗帛，一夜愁殺湘南客。長安城中百萬家，不知何人吹夜笛。
[頁]卷,冊....[2107]201,6
第383筆
　　　　戲問花門酒家翁　岑參
老人七十仍沽酒，千壺百甕花門口。道傍榆莢仍似錢，摘來沽酒君肯否。
[頁]卷,冊....[2107]201,6
第384筆
　　　　春夢　岑參
洞房（一作庭）昨夜春風起，故人尚隔（一作遙憶美人）湘江水。枕上片時夢春中，行盡江南數千里。
[頁]卷,冊....[2107]201,6
第385筆
　　　　冬夕　岑參
浩汗風霜刮天地，溫泉火井無生意。澤國龍蛇凍不伸，南山瘦柏消殘翠。
[頁]卷,冊....[2107]201,6
第386筆
　　　　句　岑參
初程莫早發，且宿灞橋頭。（陸游嘗稱此句至工。）
[頁]卷,冊....[2107]201,6