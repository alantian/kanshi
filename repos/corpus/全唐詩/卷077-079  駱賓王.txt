第1筆
　　　　夏日遊德州贈高四（并序）　駱賓王
　　夫在心為志，發言為詩。詩有不得盡言，言有不得盡意。僕少負不羈
　　，長逾虛誕，讀書頗存涉獵。學劍不待窮工，進不能矯翰龍雲，退不
　　能棲神豹霧，撫循諸己，深覺勞生。而太夫人在堂，義須捧檄，因仰
　　長安而就日，赴帝鄉以望雲。雖文闕三冬，而書勞十上。嗟乎！入門
　　自媚，誰相謂言，致使君門隔於九重，中堂遠於千里。既而交非得兔
　　，路是亡羊，敬止弊廬。朅來初服，遂得載披玉葉，款洽金蘭，傾意
　　氣於一言。締風期於千祀，雖交因氣合，資得意以敦交，道契言忘，
　　少寄言而筌道。是以輕投木李，以代疏麻。章句繁蕪，心神愧恧。庶
　　瞻雅韻，佇辱報章，則紫耀運星，開龍文於劍匣。素輝虧月，領驪頷
　　於珠胎云爾。
日觀鄰全趙，星臨俯舊吳。鬲津開巨浸，稽阜鎮名都。
紫雲浮劍匣，青山孕寶符。封疆恢霸道，問鼎競雄圖。
神光包四大，皇威震八區。風煙通地軸，星象正天樞。
天樞限南北，地軸殊鄉國。闢門通舜賓，比屋封堯德。
言謝垂鉤隱，來參負鼎職。天子不見知，群公詎相識。
未展從東駿，空戢圖南翼。時命欲何言，撫膺[828]長嘆息。
嘆息將如何，遊人意氣多。白雪梁山曲，寒風易水歌。
泣魏傷吳起，思趙切廉頗。淒斷韓王劍，生死翟公羅。
羅悲翟公意，劍負韓王氣。驕餌去易論，忌途良可畏。
夙昔懷江海，平生混涇渭。千載契風雲，一言忘賤貴。
去去訪林泉，空谷有遺賢。言投爵里刺，來泛野人船。
締交君贈縞，投分我忘筌。成風郢匠斲，流水伯牙弦。
牙弦忘道術，漳濱恣閒逸。聊安張蔚廬，詎掃陳蕃室。
虛室狎招尋，敬愛混浮沈。一諾黃金信，三復白珪心。
霜松貞雅節，月桂朗沖襟。靈臺萬頃濬，學府九流深。
談玄明毀璧，拾紫陋籯金。鷺濤開碧海，鳳彩綴詞林。
林虛星華映，水澈霞光淨。霞水兩分紅，川源四望通。
霧卷天山靜，煙銷太史空。鳥聲流向（一作迥）薄，蝶影亂芳叢。
柳陰低槧（一作塹）水，荷氣上薰風。風月芳菲節，物華紛可悅。
將歡促席賞，遽爾又歸別。積水帶吳門，通波連禹穴。
贈言雖欲盡，機心庶應絕。潘岳本自閒，梁鴻不因熱。
一瓢欣狎道（一作遁），三月聊棲拙。棲拙隱金華，狎道訪仙查。
放曠愚公谷，消散野人家。一頃南山豆，五色東陵瓜。
野衣裁薜葉，山酒酌藤花。白雲離望遠，青谿隱路賒。
儻憶幽巖桂，猶冀折疏麻。
[頁]卷,冊....[829]77,3
第2筆
　　　　在江南贈宋五之問　駱賓王
井絡雙源濬，潯陽九派長。淪（一作輪）波通地穴，輸委下歸塘。
別島籠朝蜃，連洲擁夕漲（一作陽）。韞珠澄（一作成）積潤，讓璧動浮光。
浮光凝折水，積潤疏圓沚。玉輪涵地開，劍閣（一作匣，又作匝）連星起。
風煙標迥秀，英靈信多美。懷德踐遺芳，端操慚謀己。
謀己謬觀光，牽跡強悽惶。揆拙迷三省，勞生昧（一作暗）兩忘。
彈隨（一作冠）空被笑，獻楚自多傷。一朝殊默語，千里易（一作異）炎涼。
炎涼幾遷貿，川（一作水）陸疲臻湊。積水架吳濤，連山橫楚岫。
風月雖殊昔，星河猶是舊。姑蘇望南浦，邯鄲通北走。
北走平生親，南浦別離津。瀟湘一超忽，洞[829]庭多苦辛。
秋江無綠芷，寒汀有白蘋。采之（一作采采）將何遺，故人漳水濱。
漳濱已遼遠，江潭未旋返。為聽短歌行，當想（一作憶）長洲苑。
露金熏菊岸，風佩搖蘭阪。蟬鳴稻葉秋，雁起蘆花晚。
晚秋（一作秋天）雲日明，亭皋風霧（一作露）清。獨負平生氣，重（一作空）牽搖落情。佔星非聚德，夢月詎懸名。
占星非聚德，夢月詎懸名。寂寥傷楚奏，淒斷泣秦聲。
秦聲懷舊里，楚奏悲無已。郢路少知音，叢臺富奇士。
溫輝凌愛日，壯氣驚寒水。一顧重風雲，三冬足文史。
文史盛紛綸，京洛多風塵。猶輕（一作由來）五車富，未重一囊貧。
李仙非（一作悲）易託，蘇鬼尚（一作曲）難因。不惜勞歌盡，誰為聽陽春。
[頁]卷,冊....[830]77,3
第3筆
　　　　晚憩田家　駱賓王
轉蓬勞遠役，披薜下田家。山形類九折，水勢急三巴。
懸梁接斷岸，澀路擁崩查。霧巖淪曉魄，風漵漲寒沙。
心跡一朝舛，關山萬里賒。龍章徒表越，閩俗本殊華。
旅行悲（一作勞）泛梗，離贈折疏麻。唯有寒潭菊，獨似故園花。
[頁]卷,冊....[830]77,3
第4筆
　　　　出石門　駱賓王
層巖遠接天，絕嶺上棲煙。松低輕蓋偃，藤細弱絲（一作鉤）懸。
石明如挂鏡，苔分似列錢。暫策為龍杖，何處得神仙。
[頁]卷,冊....[830]77,3
第5筆
　　　　至分陝　駱賓王
陝西開勝壤，召南分沃疇。列樹巢維鵲，平渚下睢鳩。
憩棠疑勿剪，曳葛似攀樛。至今王化美，非獨在隆周。
[頁]卷,冊....[830]77,3
第6筆
　　　　寓居洛濱對雪憶謝二（一作洛濱對雪憶謝二兄弟）　駱賓王
旅思眇難裁，衝飆恨易哀。曠望洛川晚，飄颻瑞雪來。
積彩明書幌，流韻繞（一作響）琴臺。色奪迎仙羽，花避犯霜梅。
謝庭賞方逸，袁扉掩未開。高人儻有訪，興盡詎須回。
[頁]卷,冊....[831]77,3
第7筆
　　　　北眺舂陵　駱賓王
攬轡疲宵邁，驅馬倦晨興。既出封泥谷，還過避雨陵。
山行明照上，谿宿密雲蒸。登高徒欲賦，詞殫獨撫膺。
[頁]卷,冊....[831]77,3
第8筆
　　　　夏日遊目聊作　駱賓王
暫屏囂塵累，言尋物外情。致逸心逾默，神幽體自輕。
浦夏荷香滿，田秋麥氣清。詎假滄浪上，將濯楚臣纓。
[頁]卷,冊....[831]77,3
第9筆
　　　　同崔駙馬曉初登樓思京　駱賓王
麗譙通四望，繁憂起萬端。綺疏低晚魄，鏤檻肅初寒。
白雲鄉思遠，黃圖歸路難。唯餘西向笑，暫似當長安。
[頁]卷,冊....[831]77,3
第10筆
　　　　月夜有懷簡諸同病　駱賓王
閒庭落景盡，疏簾夜月通。山靈響似應，水淨望如空。
棲枝猶繞鵲，遵渚未來鴻。可歎高樓婦，悲思杳難終。
[頁]卷,冊....[831]77,3
第11筆
　　　　敘寄員半千[831]　駱賓王
薄宦三河道，自負十餘年。不應驚若厲，祗為直如弦。
坐歷山川險，吁嗟陵谷遷。長吟空抱膝，短翮詎沖天。
魂歸滄海上，望斷白雲前。釣名勞拾紫，隱跡自談玄。
不學多能聖，徒思鴻寶仙。斯志良難已，此道豈徒然。
嗟為刀筆吏，恥從繩墨牽。岐路情雖狎，人倫地本偏。
長揖謝時事，獨往訪林泉。寄言二三子，生死不來旋。
[頁]卷,冊....[832]77,3
第12筆
　　　　詠懷古意上裴侍郎　駱賓王
三十二餘罷，鬢是潘安仁。四十九仍入，年非朱買臣。
縱橫愁繫越，坎壈倦遊秦。出籠窮短翮，委轍涸枯鱗。
窮經（一作磨鉛）不霑用，彈鋏欲誰申。天子未驅策，歲月幾沈淪。
輕生長慷慨，效死獨殷勤。徒歌易水客，空老渭川人。
一得視邊塞，萬里何苦辛。劍匣胡霜影，弓開漢月輪。
金刀動秋色，鐵騎想風塵。為國堅誠款，捐軀忘賤貧。
勒功思比憲，決略暗欺陳。若不犯霜雪，虛擲玉京春。
[頁]卷,冊....[832]77,3
第13筆
　　　　春夜韋明府宅宴得春字　駱賓王
酌桂陶芳夜，披薜嘯幽人。雅琴馴魯（一作野）雉，清歌落范（一作梁）塵。
宿雲低迥蓋，殘月上虛輪。幸此承恩洽，聊當故鄉春。
[頁]卷,冊....[832]77,3
第14筆
　　　　過張平子墓　駱賓王
西鄂該通理，南陽擅德音。玉卮浮藻麗，銅渾積思深。
忽懷今日昔，非復昔時今。日落豐碑暗，風來古木吟。
惟歎窮泉下，終鬱羨魚心。
[頁]卷,冊....[832]77,3
第15筆
　　　　從軍中行路難二首（一作行軍軍中行路難，一作軍中行路難。）[832]　駱賓王
君不見封狐雄虺自成群，馮深負固結妖氛。玉璽分兵徵惡少，金壇受律動（一作勸）將軍。
將軍擁旄宣廟略，戰士橫行（一作戈）靜夷落。長驅一息背銅梁，直指三巴登劍閣。
閣道岧嶢起戍樓，劍門遙裔俯靈丘。邛關九折無平路，江水雙源有急流。
征役無期返，他鄉歲華晚。杳杳丘陵出，蒼蒼林薄遠。
途危紫蓋峰，路澀青泥阪。去去指哀牢，行行入不毛。
絕壁千里（一作重）險，連山四望高。中外分區宇，夷夏殊風土。
交趾枕南荒，昆彌臨北戶。川原繞（一作饒）毒霧，溪谷多淫雨。
行潦四時流，崩查千歲古。漂梗飛蓬不自安，捫藤引葛度危巒。
昔時聞道從軍樂，今日方知行路難。滄江綠水東流駛，炎洲丹徼南中地。
南中南斗映星河，秦川秦塞阻煙波。三春邊地風光少，五月瀘中瘴癘多。
朝驅疲斥候，夕息倦樵歌。向月彎繁弱，連星轉太阿。
重義輕生懷一顧，東伐西征凡幾度。夜夜朝朝斑鬢新，年年歲歲戎衣故。
灞城隅，滇池水。天涯望轉積，地際行無已。
徒覺炎涼節物非，不知關山千萬里。棄置勿重陳，征行多苦辛。
且悅清笳楊柳曲，詎憶芳園桃李人。絳節朱旗分曰羽，丹心白刃酬明主。
但令一被君王知，誰憚三邊征戰苦。行路難（一本下有行路難岐路字），幾千端。
無復歸雲憑短翰，空餘望日想長安。（一本無空餘二字，此篇一本作辛常伯詩。）

君不見玉關塵色暗邊庭，銅鞮雜虜寇長城。天子按劍蹄徵餘勇，將軍受脤事橫行。
七德龍韜開玉帳，千里鼉鼓壘（一作千重龜壘動）金鉦。陰山苦霧埋高壘，交河孤月照連營。
連營去去無窮極，擁旆遙遙過絕國。陣雲朝結晦天山，寒沙夕漲迷疏勒。
龍鱗水上開魚貫，馬首山前振雕翼。長驅萬里讋祁連，分麾三命武功宣。
百發烏號遙碎柳，七尺龍文迥照蓮。春來秋去移灰琯，蘭閨柳市芳塵斷。
雁門迢遞尺書稀，鴛被相思雙帶緩。行路難，行路難，
誓令氛祲靜皋蘭。但使封侯龍頟貴，詎（一作頗）隨中婦鳳樓寒。（同辛常伯作。）

[頁]卷,冊....[833]77,3
第16筆
　　　　帝京篇　駱賓王
山河千里國，城闕九重門。不睹皇居壯，安知天子尊。
皇居帝里崤函谷，鶉野龍山侯甸服。五緯連影集星躔，八水分流橫地軸。
秦塞重關一百二，漢家離宮三十六。桂殿嶔（一作陰）岑（一作崟）對玉樓，椒房窈窕連金屋。
三條九陌麗（一作鳳）城隈，萬戶千門平旦開。複道斜通鳷鵲觀，交衢直指鳳皇臺。
劍履南宮入，簪纓北闕來。聲名冠寰宇，文物象昭回。
鉤陳肅蘭扈，璧沼浮槐市。銅羽（一作雀）應風回，金莖承露起。
校文天祿閣，習戰昆明水。朱邸抗（一作接）平臺，黃扉通戚里。
平臺戚里帶崇墉，炊（一作灼）金饌玉待鳴鐘。小堂綺帳三千戶，大道青樓十二重。
寶蓋雕鞍金絡馬，蘭窗繡柱玉盤龍。繡（一作綺）柱璇題粉（一作彩）壁映，鏘金鳴玉王侯盛。
王侯貴人多近臣，朝遊北里暮南鄰。陸賈分金將讌喜，陳遵投轄正（一作尚）留賓。
趙李經過密，蕭朱交結親。丹鳳朱城白日暮，青牛（一作巾）紺幰紅塵度。
俠客珠彈垂楊道，倡婦銀鉤采桑路。倡家桃李自芳（一作芬）菲，京華遊俠盛（一作事）輕肥。
延年女弟雙鳳（一作飛）入，羅敷使君千騎歸。同心結縷帶，連理織成衣。
春朝桂尊尊百味，秋夜蘭燈燈九微。翠幌珠簾不獨映，清歌寶瑟自相依。
且論三萬六千（一作二八千金）是，寧知四十九年非。古來榮（一作名）利若浮雲，人生倚伏信難分。
始見田竇相移奪（一作傾代），俄聞衛霍有功勳。未厭金陵氣，先開石槨文。
朱門無復張公子，灞亭誰畏李將軍。相顧百齡皆有待，居然萬化咸應改。
桂枝芳氣已銷亡，柏梁高宴今何在。春去春來苦自馳，爭名爭利徒爾為。
久留郎署終難遇，空掃相門誰見知（紀事無春去四句）。當時（一作莫矜）一旦擅豪華，自言千載長驕奢。
倏忽摶風生羽翼，須臾失浪委泥沙。黃雀（一作鶴）徒巢桂（一作柱），青門遂種瓜。
黃金銷鑠素絲變，一貴一賤交情見。紅顏宿昔白頭新，脫粟布衣輕故人。
故人[834]有湮淪，新知無意氣。灰死韓安國，羅傷翟廷尉。
已矣哉，歸去來。馬卿辭蜀多文藻，揚雄仕漢乏良媒。
三冬自矜誠足用，十年不調幾邅回。汲黯薪逾積，孫弘閣未開。
誰惜長沙傅（一作賦），獨負洛陽才。
[頁]卷,冊....[835]77,3
第17筆
　　　　疇昔篇　駱賓王
少年重英俠，弱歲賤衣冠。既託寰中賞，方承膝下歡。
遨遊灞水（一作陵）曲，風月洛城端。且知無玉饌，誰肯逐金丸。
金丸玉饌盛繁華，自言輕侮季倫家。五霸爭馳千里馬，三條競騖七香車。
掩映飛軒乘落（一作夜）照，參差步障引（一作列）朝霞。池中舊水如懸鏡（一作涵明月），屋裏新妝不讓花。
意氣風雲倏如昨，歲月春秋（一作歲去年來）屢回薄。上苑頻經柳絮飛，中園幾見（一作番）梅花落。
當時門客今何在，疇昔交朋（一作遊）已疏索。莫（一作不）教憔悴損容儀，會得（一作在）高秋雲霧廓。
淹留坐帝鄉，無事積（一作度）炎涼。一朝披短褐，六載奉長廊（一作賦長楊）。
賦文慚昔馬，執戟歎（一作慕）前揚。揮戈出武帳，荷筆入文昌。
文昌隱隱皇城裏，由來奕奕多才子。潘陸詞鋒駱（一作絡）驛飛，張曹翰（一作曹張文）苑縱橫起。
卿相未曾識，王侯寧見擬。垂釣甘成白首翁（一作徒勞倦），負薪何處逢知己。
判（一作誰）將運命賦窮通，從來奇（一作命）舛任西東。不應（一作豈教）永棄同芻狗，且復飄颻類轉蓬。
容（一作客）鬢年年異，春華歲歲同。榮親未盡禮，徇主欲申功。
脂車秣馬辭鄉（一作京）國，縈（一作策）轡西南使邛僰。玉壘銅梁不易攀，地角天涯眇難測。
鶯囀蟬吟（一作鳴）有悲望，鴻來雁度無音息。陽關積霧萬里昏，劍閣連山千種色。
蜀路何悠悠，岷峰阻且修。回腸隨九折，迸淚連（一作下）雙流。
寒光（一作雲）千里暮，露氣二江秋。長途看束（一作策）馬，平水且沈牛。
華陽舊地標神制，石鏡蛾眉真（一作偏）秀麗。諸葛才雄已號龍，公孫躍馬輕稱帝。
五丁卓犖多奇力，四士英靈富（一作用）文藝。雲氣橫開八陣形，橋形遙分七星勢。
川平煙霧[835]開，遊戲錦城隈。墉（一作牆）高龜望出（一作步轉），水淨雁文回。
尋姝入酒肆，訪客上琴臺。不識金貂重，偏惜玉山頹。
他鄉冉冉消年月，帝里沈沈限（一作悠悠恨）城闕。不見猿聲助客啼，唯聞旅思將花發。
我家迢遞關山裏，關山迢遞不可越。故園梅柳尚餘春（一作有餘），來時（一作春來）勿使芳菲歇。
解鞅（一作秩）欲言歸，執袂愴多違。北梁俱握手，南浦共沾衣。
別情傷去蓋，離念惜徂（一作光）輝。知音何所托，木落雁南飛。
回來望（一作臥）平陸，春來酒應熟。相將菌閣臥（一作望）青溪（一作沂），且用藤杯泛黃菊。
十年不調（一作達）為貧賤，百日屢遷隨倚伏。祗為須求負郭田，使我再干州縣（一作郡）祿。
百年鬱鬱少騰遷，萬里遙遙（一作迢迢）入鏡川。涘（一作吳）江拂潮衝白日（一作浪），淮海長波接遠天。
叢竹凝朝露，孤山起暝煙。賴有邊城月，常伴（一作來傍）客旌懸。
東南美箭稱吳會，名都隱軫三江外。塗山執玉應昌期（一作朝），曲水開襟重文會。
仙鏑流音鳴鶴嶺，寶劍分輝落蛟瀨。未看白馬對蘆芻，且覺浮雲似車蓋。
江南節序多，文酒屢經過。共（一作莫）踏春江曲，俱（一作但）唱采菱歌。
舟移疑入鏡，棹舉若乘波。風光無限極（一作數），歸楫礙池荷。
眺聽煙霞正流眄，即從王事歸艫轉。芝田花月（一作發）屢裴回，金谷佳期重遊衍。
登高北望（一作南適）嗤梁叟，憑軾西征想潘掾。峰開華岳聳疑蓮，水激龍門急如箭。
人事謝光陰，俄遭霜露侵。偷存七尺影，分沒九泉深。
窮途行泣玉，憤路未藏金。茹荼空（一作徒）有歎，懷橘獨傷心。
年來歲去成銷鑠，懷抱心期漸寥落。挂冠裂冕已辭榮，南畝東皋事耕鑿。
賓階客院常疏散，蓬徑柴扉終寂寞。自有林泉堪隱棲，何必山中事丘壑。
我住青門外，家臨素滻濱。遙瞻丹鳳闕，斜望黑龍津。
荒衢通獵騎，窮巷抵樵輪。時有桃源客，來訪竹林人。
昨夜琴聲奏悲調，旭旦含顰不成（一作言）笑。果乘驄馬發囂書，復道郎官稟綸誥（一作詔）。
冶長非罪曾縲絏，長孺然灰也經溺。高（一作于）門有閱不圖[836]封，峻筆無聞斂敷妙。
適離京兆謗，還從御史（一作府）彈。炎威資（一作分）夏景，平曲況秋翰。
畫地終難入，書空自不安。吹毛未（一作猶）可待，搖尾且求餐。
丈夫坎壈多愁疾，契闊迍邅盡今日。慎罰寧憑兩造辭，嚴科直挂三章律。
鄒衍銜悲繫燕獄，李斯抱怨拘秦桎（一作格）。不應白髮頓成絲，直為黃沙暗如漆。
紫禁終難叫，朱門不易（一作可）排。驚魂聞葉落，危魄逐輪埋。
霜威遙有厲，雪〔枉〕（杜）遂（一作枉更）無階。含冤欲誰道，飲氣獨居懷。
忽聞驛使發關東，傳道天波萬里通。涸鱗去轍還遊（一作先遊）海，幽禽釋網便（一作更）翔空。
舜澤堯曦方有極，讒言巧佞儻無窮。誰能跼跡（一作蹐）依三輔，會就商山訪四翁。
[頁]卷,冊....[837]77,3
第18筆
　　　　豔情代郭氏答盧照鄰　駱賓王
迢迢芊（一作芋）路望芝田，眇眇函關恨（一作限）蜀川。歸雲已落涪江外，還雁應過洛水瀍。
洛水傍連帝城側，帝宅層甍垂鳳翼。銅駝路上柳千條，金谷園中花幾色。
柳葉園花處處新，洛陽桃李應芳春。妾向雙流窺石鏡，君住三川守玉人。
此時離別那堪道，此日空床對芳沼。芳沼徒遊比目魚，幽徑還生拔心草。
流風回雪儻便娟，驥子魚文實可憐。擲果河陽君有分，貨（一作賣）酒成都妾亦然。
莫言貧賤無人重，莫言富貴應須種。綠珠猶得石崇憐，飛燕曾經漢皇寵。
良人何處醉縱橫，直如循默守空名。倒提新縑成慊慊，翻將故劍作平平。
離前吉夢成蘭兆，別後啼痕上竹生。別日分明相約束，已取宜家成誡勖。
當時擬弄掌中珠，豈謂先摧庭際玉。悲鳴五里無人問，腸斷三聲誰為續。
思君欲上望夫臺，端居懶聽將雛曲。沈沈落日向山低，檐前歸燕並頭栖。
抱膝當窗看夕兔，側耳空房聽曉雞。舞蝶臨階祗自舞，啼鳥逢人亦助啼。
獨坐傷孤枕，春來悲更甚。峨眉山上月如眉，濯錦江中霞似錦。
錦字回文欲贈君，劍壁層峰自糾紛。平江淼淼分清浦，[837]長路悠悠間白雲。
也知京洛多佳麗，也知山岫遙虧蔽。無那短封即疏索，不在長情守期契。
傳聞織女對牽牛，相望重河隔淺流。誰分迢迢經兩歲，誰能脈脈待三秋。
情知唾井終無理，情知覆水也難收。不復下山能借問，更向盧家字莫愁。
[頁]卷,冊....[838]77,3
第19筆
　　　　代女道士王靈妃贈道士李榮　駱賓王
玄都五府風塵絕，碧海三山波浪深。桃實千年非易待，桑田一變已難尋。
別有仙居對三市，金闕銀宮相向起。臺前鏡影伴仙娥，樓上簫聲隨鳳史。
鳳樓迢遞絕塵埃，鶯時物色正裴回。靈芝紫檢參差長，仙桂丹花重疊開。
雙童綽約時遊陟，三鳥聯翩報消息。盡言真侶出遨遊，傳道風光無限極。
輕花委砌惹裾香，殘月窺窗覘幌色。箇時無數併妖妍，箇裏無窮總可憐。
別有眾中稱黜帝，天上人間少流例。洛濱仙駕啟遙源，淮浦靈津符遠筮。
自言少小慕幽玄，只言容易得神仙。珮中邀勒經時序，簫裏尋思復幾年。
尋思許事真情變，二人容華識少選。漫道燒丹止七飛，空傳化石曾三轉。
寄語天上弄機人，寄語河邊值查客。乍可匆匆共百年，誰使遙遙期七夕。
想知人意自相尋，果得深心共一心。一心一意無窮已，投漆投膠非足擬。
只將羞澀當風流，持此相憐保終始。相憐相念倍相親，一生一代一雙人。
不把丹心比玄石，惟將濁水況清塵。只言柱下留期信，好欲將心學松蕣。
不能京兆畫蛾眉，翻向成都騁騶引。青牛紫氣度靈關，尺素赩鱗去不還。
連苔上砌無窮綠，修竹臨壇幾處斑。此時空床難獨守，此日別離那可久。
梅花如雪柳如絲，年去年來不自持。初言別在寒偏在，何悟春來春更思。
春時物色無端緒，雙枕孤眠誰分許。分念嬌鶯一種啼，生憎燕子千般語。
朝雲旭日照青樓，遲暉麗色滿皇州。落花泛泛浮靈沼，垂柳長長拂御溝。
御溝大道[838]多奇賞，俠客妖容遞來往。寶騎連花鐵作錢，香輪騖水珠為網。
香輪寶騎競繁華，可憐今夜宿倡家。鸚鵡杯中浮竹葉，鳳凰琴裏落梅花。
許輩多情偏送款，為問春花幾時滿。千回鳥信說眾諸，百過鶯啼說長短。
長短眾諸判不尋，千回百過浪關心。何曾舉意西鄰玉，未肯留情南陌金。
南陌西鄰咸自保，還轡歸期須及早。為想三春狹斜路，莫辭九折邛關道。
假令白里似長安，須使青牛學劍端。蘋風入馭來應易，竹杖成龍去不難。
龍飆去去無消息，鸞鏡朝朝減容色。君心不記下山人，妾欲空期上林翼。
上林三月鴻欲稀，華表千年鶴未歸。不分淹留桑路待，祗應直取桂輪飛。
[頁]卷,冊....[839]77,3
第20筆
　　　　從軍行　駱賓王
平生一顧重（一作念），意氣溢三軍。野日分戈影，天星合劍文。
弓弦抱漢月，馬足踐胡塵。不求生入塞，唯當死報君。
[頁]卷,冊....[840]78,3
第21筆
　　　　王昭君（一作昭君怨）　駱賓王
斂容辭豹尾，緘恨度龍鱗。金鈿明漢月，玉箸染胡塵。
古（一作妝）鏡菱花暗，愁眉柳葉顰。唯有清笳曲，時聞芳樹春。
[頁]卷,冊....[840]78,3
第22筆
　　　　於紫雲觀贈道士（并序）　駱賓王
　　余鄉國一辭，江山萬里。昔年離別，還同塞北之鳧。今日歸來，即似
　　遼東之鶴。先生情均得兔，忘筌之契已深。路是亡羊，分岐之恨逾切
　　。不題短什，何汰衷襟。
碧落澄秋景，玄門啟曙關。人疑列禦至，客似令威還。
羽蓋徒欣仰，雲車未可攀。祗應傾玉醴，時許寄頹顏。
[頁]卷,冊....[840]78,3
第23筆
　　　　渡瓜步江[840]　駱賓王
捧檄辭幽徑，鳴榔下貴（一作遺）洲。驚濤疑躍馬，積氣似連牛。
月迥寒沙淨，風急夜江秋。不學浮雲影，他鄉空（一作容）滯留。
[頁]卷,冊....[841]78,3
第24筆
　　　　途中有懷　駱賓王
睠然懷楚奏，悵矣背秦關。涸鱗驚照（一作煦）轍，墜羽怯虛彎。
素服三川化，烏裘十上還。莫言無皓齒，時俗薄朱顏。
[頁]卷,冊....[841]78,3
第25筆
　　　　至分水戍　駱賓王
行役忽離憂，復此愴分流。濺石回湍咽，縈叢曲澗幽。
陰巖常結晦，宿莽競含秋。況乃霜晨早，寒風入戍樓。
[頁]卷,冊....[841]78,3
第26筆
　　　　望鄉夕泛　駱賓王
歸懷剩不安，促榜犯風瀾。落宿含樓近，浮月帶江寒。
喜逐行前至，憂從望裏寬。今夜南枝鵲，應無繞樹難。
[頁]卷,冊....[841]78,3
第27筆
　　　　久客臨海有懷　駱賓王
天涯非日觀，地屺望星樓。練光搖亂馬，劍氣上連牛。
草溼姑蘇夕，葉下洞庭秋。欲知悽斷意，江上涉安流。
[頁]卷,冊....[841]78,3
第28筆
　　　　遊兗部逢孔君自衛來欣然相遇若舊　駱賓王
遊人自衛返，背客隔淮來。傾蓋金蘭合，忘筌玉葉開。
繁花明日柳，疏蕊落風梅。將期重交態，時慰不然[841]灰。
[頁]卷,冊....[842]78,3
第29筆
　　　　西京守歲　駱賓王
閒居寡言宴，獨坐慘風塵。忽見嚴冬盡，方知列宿春。
夜將寒色去，年共曉光新。耿耿他鄉夕，無由展舊親。
[頁]卷,冊....[842]78,3
第30筆
　　　　同辛簿簡仰酬思玄上人林泉四首　駱賓王
聞君招隱地，髣彿武陵春。緝芰知還楚，披榛似避秦。
崩查年祀積，幽草歲時新。一謝滄浪水，安知有逸人。

芳晨臨上月，幽賞狎中園。有蝶堪成夢，無羊可觸藩。
忘懷南澗藻，蠲思北堂萱。坐歎華滋歇，思君誰為言。

林泉恣探歷，風景暫裴徊。客有遷鶯處，人無結駟來。
聚花如薄雪，沸水若輕雷。今日徒招隱，終知異鑿坏。

俗遠風塵隔，春還初服遲。林疑中散地，人似上皇時。
芳杜湘君曲，幽蘭楚客詞。山中有春草，長似寄相思。

[頁]卷,冊....[842]78,3
第32筆
　　　　送鄭少府入遼共賦俠客遠從戎　駱賓王
邊烽警榆塞，俠客度桑乾。柳葉開銀鏑，桃花照玉鞍。
滿月臨弓影，連星入劍端。不學燕丹客，空歌易水寒。
[頁]卷,冊....[843]78,3
第33筆
　　　　送費六還蜀　駱賓王
星樓望蜀道，月峽指吳門。萬行流別淚，九折切驚魂。
雪影含花落，雲陰帶葉昏。還愁三徑晚，獨對一清尊。
[頁]卷,冊....[843]78,3
第34筆
　　　　秋日送侯四得彈字　駱賓王
我留安豹隱，君去學鵬摶。岐路分襟易，風雲促膝難。
夕漲流波急，秋山落日寒。惟有思歸引，悽斷為君彈。
[頁]卷,冊....[843]78,3
第35筆
　　　　秋日送尹大赴京（并序）　駱賓王
　　尹大官三冬道暢，指蘭臺而拾青。薛六郎四海情深，飛桂尊而舉白。
　　于時兔苑東上，龍火西流，劍彩沈波。碎楚蓮於秋水。金輝照岸，秀
　　陶菊於寒堤，既切送歸之情。彌軫窮途之感，重以清江帶地。聞吳會
　　於星津，白雲在天。望長安[843] 於日路，人之情也，能不悲乎。雖
　　道術相望，協神交於靈府，而風煙懸隔，貴申心於翰林，請振詞鋒，
　　用開筆海，人為四韻，用慰九秋。
挂瓢余隱舜，負鼎爾干湯。竹葉離樽滿，桃花別路長。
低河耿秋色，落月抱寒光。素書如可嗣，幽谷佇賓行。
[頁]卷,冊....[844]78,3
第36筆
　　　　秋夜送閻五還潤州（并序）　駱賓王
　　閻五官言返維桑，修途指金陵之地。李六郎交深投漆，開筵浮白玉之
　　尊。于時壁彩澄虛，漏輕光於雲葉。珪陰散迥，搖碎影於風梧。雖桂
　　醑蘭缸，暫淹留於一夕，而青山黃鶴，將惆悵於九秋。請勒四言，俱
　　伸五際。
通莊抵舊里，溝水泣新知。斷雲飄易滯，連露積難披。
素風啼（一作翻）迥堞，驚月繞疏枝。無力勵短翰，輕舉送長離。
[頁]卷,冊....[844]78,3
第37筆
　　　　送王明府參選賦得鶴　駱賓王
振衣遊紫府，飛蓋背青田。虛心恆警露，孤影尚凌煙。
離歌悽妙曲，別操繞繁弦。在陰如可和，清響會聞天。
[頁]卷,冊....[844]78,3
第38筆
　　　　秋日送別　駱賓王
寂寥心事晚，搖落歲時秋。共此傷年髮，相看惜去留。
當歌應破涕，哀命返窮愁。別後能相憶，東陵有故侯。
[頁]卷,冊....[844]78,3
第39筆
　　　　別李嶠得勝字[844]　駱賓王
芳尊徒自滿，別恨轉難勝。客似遊江岸，人疑上灞陵。
寒更承夜永，涼景向秋澄。離心何以贈，自有玉壺冰。
[頁]卷,冊....[845]78,3
第40筆
　　　　在兗州餞宋五之問　駱賓王
淮沂泗水地，梁甫汶陽東。別路青驪遠，離尊綠蟻空。
柳寒凋密翠，棠晚落疏紅。別後相思曲，悽斷入琴風。
[頁]卷,冊....[845]78,3
第41筆
　　　　遊靈公觀　駱賓王
靈峰（一作岑）標勝境（一作地），神府枕通川。玉殿斜連漢，金堂迥架煙。
斷風疏晚竹，流水切危弦。別有青門外，空懷玄圃仙。
[頁]卷,冊....[845]78,3
第42筆
　　　　夏日遊山家同夏少府　駱賓王
返照下層岑，物外狎招尋。蘭徑薰幽珮，槐庭落暗金。
谷靜風聲徹，山空月色深。一遣樊籠累，唯餘松桂心。
[頁]卷,冊....[845]78,3
第43筆
　　　　初秋登王司馬樓宴得同字（并序）　駱賓王
　　司馬公千里騰光，翼外臺而展足。九日多暇，敞麗譙以開筵。于時葭
　　散秋灰，檀移夏火，鴻飛漸陸。流斷吹以來寒，鶴鳴在陰。振中天而
　　警露，于是餚開玉饌。交雜佩而薰蘭，酒泛金翹，映清尊而湛菊。雖
　　傍臨廣派，有異章渠之遊，而俯瞰崇墉，雅叶城隅之會，物色相召。
　　江山助人，請振翰林，用濡筆海云爾。
展驥端居暇，登龍喜（一作嘉）宴同。締賞三清滿，承歡六義通。
野晦寒陰積，潭虛夕照空。顧慚非夢鳥，濫[845]此廁雕蟲。
[頁]卷,冊....[846]78,3
第44筆
　　　　初秋于竇六郎宅宴（并序）　駱賓王
　　六郎道合采葵，嘯懸鶉而契賞。諸君情諧伐木，仰登龍以締歡。于時
　　一葉驚寒，下陳柯而捲翠。百花凝照，澹虛牖以披紅。既而俱欣得兔
　　之情，共掩亡羊之淚。物我雙致，匪石席以言蘭。心口兩齊，混汙隆
　　而酌桂。雖忘筌戴笠，興交態於靈臺，而搦管操觚。叶神心於勝氣，
　　盍陳六義。詩賦一言，即事凝毫，成者先唱云爾。
千里風雲契，一朝心賞同。意盡深交合（一作通家冷），神靈俗累空。
草帶（一作砌）銷寒翠，花枝發（一作缸斂）夜紅。唯將澹若水，長揖古人風。
[頁]卷,冊....[846]78,3
第45筆
　　　　冬日宴　駱賓王
二三物外友，一百杖頭錢。賞洽袁公地，情披樂令天。
促席鸞觴滿，當爐獸炭然。何須攀桂樹，逢此自留連。
[頁]卷,冊....[846]78,3
第46筆
　　　　鏤雞子　駱賓王
幸遇清明節，欣逢舊練人。刻花爭臉態，寫月競眉新。
暈罷空餘月，詩成併道春。誰知懷玉者，含響未吟晨。
[頁]卷,冊....[846]78,3
第47筆
　　　　詠美人在天津橋　駱賓王
美女出東鄰，容與上天津。整衣香滿路，移步襪生塵。
水下看妝影，眉頭畫月新。寄言曹子建，箇是洛川神。
[頁]卷,冊....[846]78,3
第48筆
　　　　送宋五之問得涼字　駱賓王
願言遊泗水，支離去二漳。道術君所篤，筌蹄余自忘。
雪威侵竹冷，秋爽帶池涼。欲驗離襟切，岐路在他鄉。
[頁]卷,冊....[847]78,3
第49筆
　　　　憲臺出縶寒夜有懷　駱賓王
獨坐懷明發，長謠苦未安。自應迷北叟，誰肯問南冠。
生死交情異，殷憂歲序闌。空餘朝夕鳥，相伴夜啼寒。
[頁]卷,冊....[847]78,3
第50筆
　　　　送郭少府探得憂字　駱賓王
開筵枕德水，輟棹艤仙舟。貝闕桃花浪，龍門竹箭流。
當歌悽別曲，對酒泣離憂。還望青門外，空見白雲浮。
[頁]卷,冊....[847]78,3
第51筆
　　　　冬日過故人任處士書齋　駱賓王
神交尚投漆，虛室罷遊蘭。網積窗文亂，苔深履跡殘。
雪明書帳冷，水靜墨池寒。獨此琴臺夜（一作上），流水為誰彈。
[頁]卷,冊....[847]78,3
第52筆
　　　　送劉少府遊越州　駱賓王
一丘余枕石，三越爾懷鉛。離亭分鶴蓋，別岸指龍川。
露下（一作背夏）蟬聲斷，寒來（一作來寒）雁影連。如何溝水上，悽斷聽離弦。
[頁]卷,冊....[847]78,3
第53筆
　　　　賦得白雲抱幽石（一無賦得二字）[847]　駱賓王
重巖抱危石，幽澗曳輕雲。繞鎮仙衣動，飄蓬羽蓋分。
錦色連花靜，苔光帶葉熏。詎知吳會影，長抱穀城文。
[頁]卷,冊....[848]78,3
第54筆
　　　　賦得春雲處處生（一無賦得二字）　駱賓王
千里年光靜，四望春雲生。槧（一作暫）日祥光舉，疏雲瑞葉輕。
蓋陰籠迥樹，陣影抱危城。非將吳會遠，飄蕩帝鄉情。
[頁]卷,冊....[848]78,3
第55筆
　　　　在獄詠蟬（并序）　駱賓王
　　余禁所禁垣西，是法廳事也，有古槐數株焉。雖生意可知，同殷仲文
　　之古樹，而聽訟斯在，即周召伯之甘棠。每至夕照低陰，秋蟬疏引，
　　發聲幽息，有切嘗聞，豈人心異於曩時，將蟲響悲於前聽。嗟乎！聲
　　以動容，德以象賢，故潔其身也。稟君子達人之高行，蛻其皮也。有
　　仙都羽化之靈姿，候時而來，順陰陽之數，應節為變。審藏用之機，
　　有目斯開。不以道昏而昧其視，有翼自薄。不以俗厚而易其真，吟喬
　　樹之微風。韻資天縱，飲高秋之墜露，清畏人知。僕失路艱虞，遭時
　　徽纆，不哀傷而自怨，未搖落而先衰。聞蟪蛄之流聲，悟平反之已奏
　　。見螳螂之抱影，怯危機之未安。感而綴詩，貽諸知己。庶情沿物應
　　，哀弱羽之飄零，道寄人知，憫餘聲之寂寞，非謂文墨，取代幽憂云
　　爾。
西陸蟬聲唱，南冠客思侵。那堪玄鬢影，來對白頭吟。
露重飛難進，風多響易沈。無人信高潔，誰為表予心。
[頁]卷,冊....[848]78,3
第56筆
　　　　詠水　駱賓王
列名通地紀，疏派合天津。波隨月色淨，態逐桃花春。
照霞如隱石，映柳似沈鱗。終當挹上善，屬意澹交[848]人。
[頁]卷,冊....[849]78,3
第57筆
　　　　同張二詠雁　駱賓王
唼藻滄江遠，銜蘆紫塞長。霧深迷曉景，風急斷秋行。
陣照通宵月，書封幾夜霜。無復能鳴分，空知愧稻粱。
[頁]卷,冊....[849]78,3
第58筆
　　　　詠雪　駱賓王
龍雲玉葉上，鶴雪瑞花新。影亂銅烏吹，光銷玉馬津。
含輝明（一作朗）素篆，隱跡表（一作奉）祥輪。幽蘭不可儷，徒自繞陽春。
[頁]卷,冊....[849]78,3
第59筆
　　　　詠雲酒　駱賓王
朔空曾紀曆，帶地舊疏泉。色泛臨碭瑞，香流赴蜀仙。
款交欣散玉，洽友悅沈錢。無復中山賞，空吟吳會篇。
[頁]卷,冊....[849]78,3
第60筆
　　　　塵灰　駱賓王
洛川流雅韻，秦道擅苛威。聽歌梁上動，應律管中飛。
光飄神女襪，影落羽人衣。願言心未翳，終冀效輕微。
[頁]卷,冊....[849]78,3
第61筆
　　　　秋晨同淄川毛司馬秋九詠　秋風　駱賓王
紫陌炎氛（一作氣）歇，青蘋晚吹浮。亂竹搖疏影，縈池織細流。
飄香曳舞袖，帶粉泛妝樓。不分君恩絕，紈扇[849]曲中秋。
[頁]卷,冊....[850]78,3
第62筆
　　　　秋晨同淄川毛司馬秋九詠　秋雲
南陸銅渾改，西郊玉葉輕。泛斗瑤光動（一作暗），臨陽瑞色明。
蓋陰連鳳闕，陣影翼龍城。詎知時不遇，空傷流滯情。
[頁]卷,冊....[850]78,3
第63筆
　　　　秋晨同淄川毛司馬秋九詠　秋蟬
九秋行已暮，一枝聊暫安。隱榆非諫楚，噪柳異悲潘。
分形妝薄鬢，鏤影飾危冠。自憐疏影斷，寒林夕吹寒。
[頁]卷,冊....[850]78,3
第64筆
　　　　秋晨同淄川毛司馬秋九詠　秋露
玉關寒氣早，金塘秋色（一作氣）歸。泛掌光逾淨，添荷（一作河）滴尚微。
變霜凝曉液，承月委圓輝。別有吳臺上，應溼楚臣衣。
[頁]卷,冊....[850]78,3
第65筆
　　　　秋晨同淄川毛司馬秋九詠　秋月
雲披玉繩淨，月（一作桂）滿鏡輪（一作光）圓。裛露珠暉（一作朱花）冷，凌霜桂影（一作紈扇）寒。
漏彩含疏薄，浮光漾急瀾。西園徒自賞，南飛終未安。
[頁]卷,冊....[850]78,3
第66筆
　　　　秋晨同淄川毛司馬秋九詠　秋水
貝（一作金）闕寒流徹，玉輪秋浪清。圖雲錦色淨，寫月練花明。
泛曲鵾弦動，隨軒鳳轄驚。唯當御溝上，悽斷送歸情。
[頁]卷,冊....[850]78,3
第67筆
　　　　秋晨同淄川毛司馬秋九詠　秋螢
玉虯分靜夜，金螢照晚涼。含輝疑泛月，帶火怯凌霜。
散彩縈虛牖，飄花繞洞房。下帷如不倦，當解惜餘光。
[頁]卷,冊....[851]78,3
第68筆
　　　　秋晨同淄川毛司馬秋九詠　秋菊
擢秀三秋晚，開芳十步中。分黃俱笑日，含翠共搖風。
碎影涵流動，浮香隔岸通。金翹徒可泛，玉斝竟誰同。
[頁]卷,冊....[851]78,3
第69筆
　　　　秋晨同淄川毛司馬秋九詠　秋雁
聯翩辭海曲，遙曳指江干。陣去金河冷，書歸玉塞寒。
帶月凌空易，迷煙逗浦難。何當同顧影，刷羽泛清瀾。
[頁]卷,冊....[851]78,3
第70筆
　　　　樂大夫挽詞五首　駱賓王
可歎浮生促，吁嗟此路難。丘陵一起恨，言笑幾時懽。
蕭索郊埏晚，荒涼井徑寒。誰當門下客，獨見有任安。

蒿里誰家地，松門何代丘。百年三萬日，一別幾千秋。
返照寒無影，窮泉凍不流。居然同物化，何處欲藏舟。

昔去梅笳發，今來薤露晞。彤騶朝帝闕，丹旐背王畿。
城郭猶疑是，原陵稍覺非。九原如可作，千載與誰歸。
[851]
一旦先朝菌，千秋掩夜臺。青烏新兆去，白馬故人來。
草露當春泣，松風向暮哀。寧知荒壟外，弔鶴自裴徊。

忽見泉臺路，猶疑水鏡懸。何如開白日，非復睹青天。
華表迎千歲，幽扃送百年。獨嗟流水引，長掩伯牙弦。

[頁]卷,冊....[852]78,3
第71筆
　　　　丹陽刺史挽詞三首　駱賓王
百齡嗟倏忽，一旦向（一作附）山阿。丹桂銷已（一作亡）盡，青松哀更（一作思）多。
薰風虛聽曲，薤露反成歌。自有藏舟處，誰憐隙駟過。

惻愴恆山羽，留連棣萼篇。佳城非舊日，京兆即新阡。
城郭三千歲，丘陵幾萬年。唯餘松柏壟，朝夕起寒煙。

短歌三獻曲，長夜九泉臺。此室玄扃掩，何年白日開。
荒郊疏古木，寒隧積陳荄。獨此傷心地，松聲薄暮來。

[頁]卷,冊....[852]78,3
第72筆
　　　　稱心寺　駱賓王
征帆恣遠尋，逶迤過稱心。凝滯蘅𦶜岸，沿洄樝柚林。
穿漵不厭曲，艤潭惟愛深。為樂凡幾許，聽取舟中琴。
[頁]卷,冊....[852]78,3
第73筆
　　　　陪潤州薛司空丹徒桂明府遊招隱寺　駱賓王
共尋招隱寺，初識戴顒家。還依舊泉壑，應改昔雲霞。
綠竹寒天筍，紅蕉臘月花。金繩倘留客，為繫日光斜。
[頁]卷,冊....[852]78,3
第74筆
　　　　櫂歌行　駱賓王
寫月塗黃罷，凌波拾翠通。鏡花搖芰日，衣麝入荷風。
葉密舟難蕩，蓮疏浦易空。鳳媒羞自托，鴛翼恨難窮。
秋（一作愁）帳燈華（一作光）翠，倡樓粉色紅。相思無別曲，併在櫂歌中。
[頁]卷,冊....[853]79,3
第75筆
　　　　海曲書情　駱賓王
薄遊倦千里，勞生負百年。未能槎上漢，詎肯劍遊燕。
白雲照春海，青山橫曙天。江濤讓雙璧，渭水擲三錢。
坐惜風光晚，長歌獨塊然。
[頁]卷,冊....[853]79,3
第76筆
　　　　蓬萊鎮　駱賓王
旅客春心斷，邊城夜望高。野樓疑海氣，白鷺似江濤。
結綬疲三人，承冠泣二毛。將飛憐弱羽，欲濟乏輕舠。
賴有陽春曲，窮愁且代勞。
[頁]卷,冊....[853]79,3
第77筆
　　　　和李明府　駱賓王
傳聞葉縣履，飛向洛陽城。馳道臨層掖，津門對小平。
霞殘疑製錦，雲度似飄纓。藻掞潘江澈，塵虛范甑清。
詎憐衝斗氣，猶向匣中鳴。
[頁]卷,冊....[853]79,3
第78筆
　　　　春晚從李長史遊開道林故山　駱賓王
幽尋極幽壑，春望陟春臺。雲光棲斷樹，靈影入仙杯。
古藤依格上，野徑約山隈。落蕊翻風去，流鶯滿樹來。
興闌荀御動，歸路起浮埃。
[頁]卷,冊....[854]79,3
第79筆
　　　　冬日野望　駱賓王
故人無與晤，安步陟山椒。野靜連雲卷，川明斷霧銷。
靈巖聞曉籟，洞浦漲秋潮。三江歸望斷，千里故鄉遙。
勞歌徒自奏，客魂誰為招。
[頁]卷,冊....[854]79,3
第80筆
　　　　晚渡黃河　駱賓王
千里尋歸路，一葦亂平源。通波連馬頰，迸水急龍門。
照日榮光淨，驚風瑞浪翻。櫂唱臨風斷，樵謳入聽喧。
岸迥秋霞落，潭深夕霧繁。誰堪逝川上，日暮不歸魂。
[頁]卷,冊....[854]79,3
第81筆
　　　　宿山莊　駱賓王
金陵一超忽，玉燭幾還周。露積吳臺草，風入郢門楸。
林虛宿斷霧，磴險挂懸流。拾青非漢策，化緇類秦裘。
牽跡猶多蹇，勞生未寡尤。獨此他鄉夢，空山明月秋。
[頁]卷,冊....[854]79,3
第82筆
　　　　晚度天山有懷京邑　駱賓王
忽上天山路，依然想物華。雲疑上苑葉，雪似御溝花。
行歎戎麾遠，坐憐衣帶賒。交河浮絕塞，弱水浸流沙。
旅思徒漂梗，歸期未及瓜。寧知心斷絕，夜夜泣胡笳。
[頁]卷,冊....[854]79,3
第83筆
　　　　夕次蒲類津（一作晚泊蒲類）[854]　駱賓王
二庭歸望斷，萬里客心愁。山路猶南屬，河源自北流。
晚風連朔氣，新月照邊秋。灶火通軍壁，烽煙上戍樓。
龍庭但苦戰，燕頷會封侯。莫作蘭山下，空令漢國羞。
[頁]卷,冊....[855]79,3
第84筆
　　　　遠使海曲春夜多懷　駱賓王
長嘯三春晚，端居百慮盈。未安胡蝶夢，遽切魯禽情。
別島連寰海，離魂斷戍城。流星疑伴使，低月似依營。
懷祿寧期達，牽時匪徇名。艱虞行已遠，時（一作昧）跡自相驚。
[頁]卷,冊....[855]79,3
第85筆
　　　　早發諸暨　駱賓王
征夫懷遠路，夙駕上危巒。薄煙橫絕巘，輕凍澀回湍。
野霧連空暗，山風入曙寒。帝城臨灞涘，禹穴枕江干。
橘性行應化，蓬心去不安。獨掩窮途淚，長歌行路難。
[頁]卷,冊....[855]79,3
第86筆
　　　　望月有所思　駱賓王
九秋涼風（一作氣）肅，千里月華開。圓光隨露湛，碎影逐波來。
似霜明玉砌，如鏡寫珠胎。晚色依關近，邊聲雜吹哀。
離居分照耀，怨緒共裴徊。自繞南飛羽，空忝北堂才。
[頁]卷,冊....[855]79,3
第87筆
　　　　送吳七遊蜀　駱賓王
日觀分齊壤，星橋接蜀門。桃花嘶別路，竹葉瀉離樽。
夏老（一作盡）蘭猶茂，秋深（一作新）柳尚繁。霧銷山望迥，風高野聽喧。
勞歌徒欲奏，贈別竟無言。唯有當秋月，空照野人園。
[頁]卷,冊....[855]79,3
第88筆
　　　　西行別東臺詳正學士　駱賓王
意氣坐相親，關河別故人。客似（一作自）秦川上，歌疑（一作從）易水濱。
塞荒行辨玉，臺遠尚名輪。洩井懷邊將，[855]尋源重漢臣。
上苑梅花早，御溝楊柳新。只應持此曲，別作邊城春。
[頁]卷,冊....[856]79,3
第89筆
　　　　和王記室從趙王春日遊陀山寺　駱賓王
鳥旟陪訪道，鷲嶺狎棲真。四禪明靜業，三空廣勝因。
祥河疏疊澗，慧日皎重輪。葉暗龍宮密，花明鹿苑春。
彫談筌奧旨，妙辯漱玄津。雅曲終難和，徒自奏巴人。
[頁]卷,冊....[856]79,3
第90筆
　　　　夏日夜憶張二　駱賓王
伏枕憂思深，擁膝獨長吟。烹鯉無尺素，筌魚勞寸心。
疏麻空有折，芳桂湛無斟。廣庭含夕氣，閒宇澹虛陰。
織蟲垂夜砌，驚鳥棲暝林。驩娛百年促，羈病一生侵。
詎堪孤月夜，流水入鳴琴。
[頁]卷,冊....[856]79,3
第91筆
　　　　寒夜獨坐遊子多懷簡知己　駱賓王
故鄉眇千里，離憂積萬端。鶉服長悲碎，蝸廬未卜安。
富鉤徒有想，貧鋏為誰彈。柳秋風葉脆，荷曉露文團。
晚金叢岸菊，餘佩下幽蘭。伐木傷心易，維桑歸去難。
獨有孤明月，時照客庭寒。
[頁]卷,冊....[856]79,3
第92筆
　　　　在軍中贈先還知己　駱賓王
蓬轉俱行役，瓜時獨未還。魂迷金闕路，望斷玉門關。
獻凱多慚霍，論封（一作功）幾謝班。風塵催白首，歲月損紅顏。
落雁低秋塞，驚鳧起暝灣。胡霜如劍鍔，漢月似刀環。
別後邊庭樹，相思幾度攀。
[頁]卷,冊....[856]79,3
第93筆
　　　　秋日山行簡梁大官　駱賓王
乘馬陟層阜，回首睇山川。攢峰銜宿霧，疊巘架寒煙。
百重含翠色，一道落飛泉。香吹分巖桂，鮮雲抱石蓮。
地偏心易遠，致默體逾玄。得性虛遊刃，忘言已棄筌。
彈冠勞巧拙，結綬倦牽纏。不如從四皓，丘中鳴[856]一弦。
[頁]卷,冊....[857]79,3
第94筆
　　　　晚泊江鎮　駱賓王
四運移陰律，三翼泛陽侯。荷香銷晚夏，菊氣入新秋。
夜烏喧粉堞，宿雁下蘆洲。海霧籠邊徼，江風繞戍樓。
轉蓬驚別渚，徙橘愴離憂。魂飛灞陵岸，淚盡洞庭流。
振影希鴻陸，逃名謝蟻丘。還嗟帝鄉遠，空望白雲浮。
[頁]卷,冊....[857]79,3
第95筆
　　　　浮槎（并序）　駱賓王
　　遊目川上，觀一浮槎，泛泛然若木偶之乘流，迷不知其所適也。觀其
　　根柢盤屈，枝幹扶疏。大則有棟梁舟楫之材，小則有輪轅榱桷之用。
　　非夫稟乾坤之秀氣，含宇宙之淳精，孰能負凌雲概日之姿，抱積雪封
　　霜之骨，向使懷材幽藪，藏穎重巖，絕望於巖廊之榮，遺形於斤斧之
　　患。固可垂蔭萬畝，懸映九霄，與建木較其短長。將大椿齊其年壽者
　　，而委根險岸，託質畏途。上為疾風衝飆所摧殘，下為奔浪迅波所激
　　射，基由壤括，勢以地危，豈盛衰之理繫乎時。封植之道存乎我，一
　　墜泉谷，萬里飄淪，與波浮沈，隨時逝止。雖殷仲文歎生意已盡，孔
　　宣父知朽質難雕，然而遇良工，逢仙客，牛磯可託，玉璜之路非遙。
　　匠石先談，萬乘之器何遠。故材用與不用，時也。悲夫！然知萬物之
　　相應感者，亦奚必同聲同氣而已哉。感而賦詩，貽諸同疾云爾。
昔負千尋質，高臨九仞峰。真心凌晚桂，勁節掩寒松。
忽值風飆折，坐為波浪衝。摧殘空有恨，擁腫遂無庸。
渤海三千里，泥沙幾萬重。似舟飄不定，如梗泛何從。
仙客終難托，良工豈易逢。徒懷萬乘器，誰為一先容。
[頁]卷,冊....[857]79,3
第96筆
　　　　晚泊河曲　駱賓王
三秋倦行役，千里泛歸潮。通波竹箭水，輕舸木蘭橈。
金堤連曲岸，貝闕影浮橋。水淨千年近，星飛五老遙。
疊花開宿浪，浮葉下涼飆。浦荷疏晚菂，津柳漬寒條。
恓惶勞梗泛，悽斷倦蓬飄。仙槎不可託，河上獨長謠。
[頁]卷,冊....[858]79,3
第97筆
　　　　早發淮口望盱眙　駱賓王
養蒙分四瀆，習坎奠三荊。徙帝留餘地，封王表舊城。
岸昏涵蜃氣，潮滿應雞聲。洲迥連沙靜，川虛積溜明。
一朝從捧檄，千里倦懸旌。背流桐柏遠，逗浦木蘭輕。
小山迷隱路，大塊切勞生。唯有貞心在，獨映寒潭清。
[頁]卷,冊....[858]79,3
第98筆
　　　　邊城落日　駱賓王
紫塞流沙北，黃圖灞水東。一朝辭俎豆，萬里逐沙蓬。
候月恆持滿，尋源屢鑿空。野昏邊氣合，烽迥戍煙通。
膂力風塵倦，疆場歲月窮。河流控積石，山路遠崆峒。
壯志凌蒼兕，精誠貫白虹。君恩如可報，龍劍有雌雄。
[頁]卷,冊....[858]79,3
第99筆
　　　　宿溫城望軍營　駱賓王
虜地寒膠折，邊城夜柝聞。兵符關帝闕，天策動將軍。
塞（一作戍）靜胡笳徹，沙明楚練分。風旗翻翼影，霜劍轉龍文。
白羽搖如月，青山斷若雲。煙疏疑卷幔，塵滅似銷氛。
投筆懷班業，臨戎想顧勳。還應雪漢恥，持此報明君。
[頁]卷,冊....[858]79,3
第100筆
　　　　過故宋　駱賓王
舊國千年盡，荒城四望通。雲浮非隱帝，日舉類遊童。
綺琴朝化洽，祥石夜論空。馬去遙奔鄭，蛇分近帶豐。
池文斂束水，竹影漏寒叢。園兔承行月，川禽避斷風。
故宋誠難定，從梁事未工。唯當過周客，獨愧吳臺空。
[頁]卷,冊....[859]79,3
第101筆
　　　　邊夜有懷　駱賓王
漢地行逾遠，燕山去不窮。城荒猶築怨，碣毀尚銘功。
古戍煙塵滿，邊庭人事空。夜關明隴月，秋塞急胡風。
倚伏良難定，榮枯豈易通。旅魂勞泛梗，離恨斷征蓬。
蘇武封猶薄，崔駰宦不工。惟餘北叟意，欲寄南飛鴻。
[頁]卷,冊....[859]79,3
第102筆
　　　　傷祝阿王明府（并序）　駱賓王
　　夫心之悲矣，非關春秋之氣。聲之哀也，豈移金石之音。何則。事感
　　則萬緒興端，情應則百憂交軫。是以宣尼舊館，流襟動激楚之悲。孟
　　嘗高臺，承睫下聞琴之淚。祝阿王明府，毓德丹穴，襲吉黃裳。靈基
　　峙金闕之峰，層源瀨玉輪之阪。既而鴻飛漸陸，將騁平輿之龍。鶴鳴
　　在陰，爰絆朝歌之驥，乃當名懸闞月。德貫陳星，豈徒遽切夢瓊，掩
　　沈連石。嗟乎！輪銷桂魄，驪珠毀貝闕之前，斗散紫氛，龍劍沒延平
　　之水。某昔承嘉惠，曲荷恩光，留連嘯歌，從容風月，撫心陳跡，泣
　　血漣如。然而始終者萬物之大歸，生死者百年之常分。雖則知理之可
　　有，而未曉情之可無。聊綴悲歌，敢貽同好。諸君或締交三益，列宰
　　一司，或協契筌蹄，投心膠漆。如比肩於千里，遽傷魂於九原。既切
　　芝焚，彌深蕙歎。盍言四始，同賦七哀。庶蘭室流薰，襲遺芳而化德
　　。故蓬心申拙，效庸音於起予。觸目多懷，周增流慟。
洛川真氣上，重泉惠政融。含章光後烈，繼武嗣前雄。
與善良難驗，生涯忽易窮。翔鳧猶化履，狎雉尚馴童。
錢滿荒階綠，塵浮虛帳紅。夏餘將宿草，秋近未驚蓬。
煙晦泉門閉，日盡（一作遠）夜臺空。誰堪孤隴外，獨聽白楊風。
[頁]卷,冊....[860]79,3
第103筆
　　　　四月八日題七級　駱賓王
化城分鳥堞，香閣俯龍川。複棟侵黃道，重檐架紫煙。
銘書非晉代，壁畫是梁年。霸略今何在，王宮尚巋然。
二帝曾遊聖，三卿是偶賢。因（一作昔）茲遊勝侶，超彼託良緣。
我出有為界，君登非想天。悠悠青曠裏，蕩蕩白雲前。
今日經行處，曲音（一本缺此字）號蓋煙。
[頁]卷,冊....[860]79,3
第104筆
　　　　和孫長史秋日臥病　駱賓王
霍第疏天府，潘園近帝臺。調弦三婦至，置驛五侯來。
尚想歡娛洽，吁嗟歲月催。金壇分上將，玉帳引瓌材。
決勝鯨波靜，騰謀鳥谷開。白雲淮水外，紫陌灞陵隈。
節變驚衰柳，笳繁思落梅。調神和玉燭，掞藻握珠胎。
悵矣欣懷土，居然欲死灰。還因承雅曲，暫喜躍沈鰓。
[頁]卷,冊....[860]79,3
第105筆
　　　　餞鄭安陽入蜀　駱賓王
彭山（一作門）折阪外，井絡少城隈。地是三巴俗，人非百里材。
畏（一作長）途君悵望，岐（一作別）路我裴徊。心賞風煙隔，容華歲月催。
遙遙分鳳野，去去轉龍媒。遺錦非前邑，鳴琴即舊臺。
劍門千仞起，石路五丁開。海客乘槎渡，仙童馭竹回。
魂將離鶴遠，思逐斷猿哀。唯有雙鳧舄，飛去復飛來。
[頁]卷,冊....[860]79,3
第106筆
　　　　詠懷[860]　駱賓王
少年識事淺，不知交道難。一言芬若桂，四海臭如蘭。
寶劍思存楚，金鎚許報韓。虛心徒有託，循跡諒無端。
太息關山險，吁嗟歲月闌。忘機殊會俗，守拙異懷安。
阮籍空長嘯，劉琨獨未懽。十步庭芳斂，三秋隴月團。
槐疏非盡意，松晚夜凌寒。悲調弦中急，窮愁醉裏寬。
莫將流水引，空向俗人彈。
[頁]卷,冊....[861]79,3
第107筆
　　　　春日離長安客中言懷（一作春霽早行）　駱賓王
年華開早律，霽色蕩芳晨。城闕千門曉，山河四望春。
御溝通太液，戚里對平津。寶瑟調中婦，金罍引上賓。
劇談推曼倩，驚坐揖陳遵。意氣一言合，風期萬里親。
自惟安直道，守拙忌因人。談器非先木（一作先蟠木），圖榮異後薪。
揶揄慚路鬼，憔悴切波臣。玄草終疲漢，烏裘幾滯秦。
生涯無歲月，岐路有風塵。還嗟太行道，處處白頭新。
[頁]卷,冊....[861]79,3
第108筆
　　　　夕次舊吳　駱賓王
維舟背楚服，振策下吳畿。盛德弘三讓，雄圖枕（一作抗）九圍。
黃池通霸跡，赤壁暢戎威。文物俄遷謝，英靈有盛衰。
行歎鴟夷沒，遽惜湛盧飛。地古煙塵暗，年深館宇稀。
山川四望是，人事一朝非。懸劍空留信，亡珠尚識機。
鄭風遙可託，關月眇（一作耿）難依。西北雲逾滯，東南氣轉微。
徒懷伯通隱，多謝買臣歸。唯有荒臺露，薄暮溼征衣。
[頁]卷,冊....[861]79,3
第109筆
　　　　早秋出塞寄東臺詳正學士　駱賓王
促駕踰三水，長驅望五原。天階分斗極，地理接樓煩。
溪月明關隴，戎（一作胡）雲聚塞垣。山川殊物候，風壤異涼暄。
戍古秋塵合（一作冷），沙寒宿霧繁。昔余迷學步，投跡忝詞源。
蘭渚浮延閣，蓬山款禁園。彯纓陪紱[861]冕，載筆偶璵璠。
汲冢寧詳蠹，秦牢詎辨冤。一朝從篚服，千里騖輕軒。
鄉夢隨魂斷，邊聲入聽喧。南圖終鎩翮，北上遽催轅。
弔影慚連茹，浮生倦觸藩。數奇何以託，桃李自無言。
[頁]卷,冊....[862]79,3
第110筆
　　　　幽縶書情通簡知己　駱賓王
昔歲逢楊意（一作陽曆），觀光貴（一作賁）楚材。穴疑丹鳳起，場似白駒來。
一命淪驕餌，三緘慎禍胎。不言勞倚伏，忽此遘邅迴。
驄馬刑章峻，蒼鷹獄吏猜。絕縑非易辨，疑璧果難裁。
揆畫（一作摖拙）慚周道，端憂滯夏臺。生涯一滅裂，岐路幾裴徊。
青陸春芳動，黃沙旅思催。圓扉長寂寂，疏網尚恢恢。
入穽先（一作方）搖尾，迷津正曝腮。覆盆徒望日，蟄戶未經雷。
霜歇蘭猶敗，風多木屢摧。地幽蠶室閉，門靜雀羅開。
自憫秦冤痛，誰憐楚奏哀。漢陽窮鳥客，梁甫臥龍才。
有氣還衝斗，無時會鑿坏。莫言韓長孺，長作不然灰。
[頁]卷,冊....[862]79,3
第111筆
　　　　久戍邊城有懷京邑　駱賓王
擾擾風塵地，遑遑名利途。盈虛一易舛，心跡兩難俱。
弱齡小山志，寧期大丈夫。九微光賁玉，千仞忽彈珠。
棘寺游三禮，蓬山簉八儒。懷鉛慚後進，投筆願前驅。
北走非通趙，西之似化胡。錦車朝促候，刁斗夜傳呼。
戰士青絲絡，將軍黃石符。連星入寶劍，半月上彫弧。
拜井開疏勒，鳴桴動密須。戎機習短蔗，祆祲靜長榆。
季月炎初盡，邊亭草早枯。層陰籠古木，窮色變寒蕪。
海鶴聲嘹唳，城烏尾畢逋。葭繁秋色引，桂滿夕輪虛。
行役風霜久，鄉園夢想孤。灞池遙夏國，秦海望陽紆。
沙塞三千里，京城十二衢。楊溝連風闕，槐路擬鴻都。
璧殿規宸象，金堤法斗樞。雲浮西北蓋，月照東南隅。
寶帳垂連理，銀床轉轆轤。廣筵留上客，豐饌引中廚。
漏緩金徒箭，嬌繁玉女壺。秋濤飛喻馬，秋水泛仙艫。
意氣風雲合，言忘道術趨。共矜名[862]已泰，詎肯沫相濡。
有志慚雕朽，無庸類散樗。關山暫超忽，形影歎艱虞。
結網空知羨，圖榮豈自誣。忘情同塞馬，比德類苑駒。
隴阪肝腸絕，陽關亭候迂。迷魂驚落雁，離恨斷飛鳧。
春去榮華盡，年來歲月蕪。邊愁傷郢調，鄉思繞吳歈。
河氣通中國，山途限外區。相思若可寄，冰泮有銜蘆。
[頁]卷,冊....[863]79,3
第112筆
　　　　在軍登城樓　駱賓王
城上風威冷，江中水氣寒。戎衣何日定，歌舞入長安。
[頁]卷,冊....[863]79,3
第113筆
　　　　於易水送人　駱賓王
此地別燕丹，壯士髮（一作壯髮上）衝冠。昔時人已沒，今日水猶寒。
[頁]卷,冊....[863]79,3
第114筆
　　　　鏡詠　駱賓王
寫月無芳桂，照日有花菱。不持光謝水，翻將影學冰。
[頁]卷,冊....[863]79,3
第115筆
　　　　挑燈杖　駱賓王
稟質非貪熱，焦心豈憚熬。終知不自潤，何處用脂膏。
[頁]卷,冊....[863]79,3
第116筆
　　　　詠塵　駱賓王
凌波起羅襪，含風染素衣。別有知音調，聞歌應自飛。
[頁]卷,冊....[863]79,3
第117筆
　　　　玩初月（一作沈佺期詩）　駱賓王
忌滿光先（一作恆）缺，乘昏影暫流。既（一作自）能明似鏡，何用曲如鉤。
[頁]卷,冊....[863]79,3
第118筆
　　　　送別[863]　駱賓王
寒更承夜永，涼夕向秋澄。離心何以贈，自有玉壺冰。
[頁]卷,冊....[864]79,3
第119筆
　　　　憶蜀地佳人　駱賓王
東西吳蜀關山遠，魚來雁去兩難聞。莫怪常有千行淚，只為陽臺一片雲。
[頁]卷,冊....[864]79,3
第120筆
　　　　詠鵝（七歲時作）　駱賓王
鵝鵝鵝，曲項向天歌。白毛浮綠水，紅掌撥清波。
[頁]卷,冊....[864]79,3