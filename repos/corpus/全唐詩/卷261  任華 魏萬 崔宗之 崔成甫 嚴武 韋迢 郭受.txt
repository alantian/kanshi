第1筆
　　　　寄李白　任華
古來文章有能奔逸氣，聳高格，清人心神，驚人魂魄，
我聞當今有李白，大獵（一作鵬）賦，鴻猷文，嗤長卿，
笑子雲，班張所作瑣細不入耳，未知卿雲得在嗤笑限，登廬山，
觀瀑布，海風吹不斷，江月照遠空（一作明），余愛此兩句。
登天台，望渤海。雲垂大鵬飛，山厭巨鰲背。
斯言亦好在（一本無在字），至於他作多不拘常律。振擺超騰，既俊且逸。
或醉中操（一作掃）紙，或興來（一作乘興）走筆。手下忽然（一作有）片雲飛，眼前劃見孤峰出。
而我有時白日忽欲睡，睡覺欻然起攘臂。任生知有君，君也知有任生未。
中間聞道在長安，及余戾止，君已江東訪元丹，邂逅不得見君面。
每常（一作有時）把酒，向東望良久。見說往年在翰林，胸中矛戟何森森。
新詩傳在宮人口，佳句不離明主心。身騎天馬多意氣，目送飛鴻對豪貴。
承恩召入凡幾迴，待詔歸來仍半醉。權臣妒盛名，群犬多吠聲。
有敕放君卻歸隱淪處（一本無處字），高歌大笑出關去。且向東山為外臣，諸侯交迓馳朱輪。
白璧一雙買交者，黃金百鎰相知人。平生傲岸其志不可測，數（一本無數字）十年為客，
未嘗一[2902]日低顏色。八詠樓中坦腹眠，五侯門下無心憶。繁花越臺上，
細柳吳宮側。綠水青山知有君，白雲明月偏相識。養高兼養閒，
可望不可攀。莊周萬物外，范蠡五湖間。人傳（一作又聞）訪道滄海上，
丁令王喬每往還。蓬萊徑是曾到來，方丈豈唯方一丈。伊余每欲乘興往（一作遠）相尋，
江湖擁隔勞寸心。今朝忽遇東飛翼，寄此一章表胸臆。儻能報我一（一作以）片言，
但訪任華有人識。
[頁]卷,冊....[2903]261,8
第2筆
　　　　寄杜拾遺　任華
杜拾遺，名甫第二才甚奇。任生與君別，別來已多時。
何嘗一日不相思。杜拾遺，知不知，昨日有人誦得數篇黃絹詞。
吾怪異奇特借問，果然（一本無然字）稱是杜二之所為。勢攫虎豹，氣騰蛟螭。
滄海無風似鼓蕩，華嶽平地欲奔馳。曹劉俯仰慚大敵，沈謝逡巡稱小兒。
昔在帝城中，盛名君一個。諸人見所作，無不心膽破。
郎官叢裏作狂歌，丞相閣中常醉臥。前年皇帝歸長安，承恩闊步青雲端。
積翠扈游花匼匝，披香寓直月團欒。英才特達承天睠，公卿無（一作誰）不相欽羨。
只緣汲黯好直言，遂使安仁卻為掾。如今避地錦城隅，幕下英僚每日相隨（一作就）提玉壺。
半醉起舞捋髭鬚，乍低乍昂傍若無。古人制禮但為防俗士，豈得為君設之乎。
而我不飛不鳴亦何以，只待朝廷有知己。已曾讀卻無限書，拙詩一句兩句在人耳。
如今看之總無益，又不能崎嶇傍（一作倚）朝市。且當事耕稼，豈得便徒爾。
南陽葛亮為友朋，東山謝安作鄰里。閒常把琴弄，悶即攜樽起。
鶯啼二月三月時，花發千山萬山裏。此時幽曠無人知，火急將書憑驛使，
為報杜拾遺。
[頁]卷,冊....[2903]261,8
第3筆
　　　　懷素上人草書歌[2903]　任華
吾嘗好奇，古來草聖無不知，豈不知右軍與獻之。雖有壯麗之骨，
恨無狂逸之姿。中間張長史，獨放蕩而不羈，以顛為名傾蕩於當時。
張老顛，殊不顛於懷素，懷素顛，乃是顛。
人謂爾從江南來，我謂爾從天上來。負顛狂之墨妙，有墨狂之逸才。
狂僧前日動京華，朝騎王公大人馬，暮宿王公大人家。誰不造素屏，
誰不塗粉壁。粉壁搖晴光，素屏凝曉霜，待君揮灑兮不可彌忘。
駿馬迎來坐堂中，金盆盛酒竹葉香。十杯五杯不解意（一作起），百杯已後始顛狂。
一顛一狂多意氣，大叫一聲起攘臂。揮毫倏忽千萬字，有時一字兩字長丈二。
翕若長鯨潑剌動海島，欻若長蛇戌律透深草。回環繚繞相拘連，千變萬化在眼前。
飄風驟雨相擊射，速祿颯拉動簷隙。擲華山巨石以為點，掣衡山陣雲以為畫。
興不盡，勢轉雄。恐天低而地窄，更有何處最可憐，
褭褭枯藤萬丈懸。萬丈懸，拂秋水，映秋天，
或如絲。或如髮，風吹欲絕又不絕。鋒芒利如歐冶劍，
勁直渾是並州鐵。時復枯燥何褵褷，忽覺陰山突兀橫翠微。中有枯松錯落一萬丈，
倒挂絕壁蹙枯枝。千魑魅兮萬魍魎，欲出不可何閃屍。又如翰海日暮愁陰濃，
忽然躍出千黑龍。夭矯偃蹇，入乎蒼穹。飛沙走石滿窮塞，
萬里颼颼西北風。狂僧有絕藝，非數仞高牆不足以逞其筆勢。或逢花箋與絹素，
凝神執筆守恆度。別來筋骨多情趣，霏霏微微點長露。三秋月照丹鳳樓，
二月花開上林樹。終恐絆騏驥之足，不得展千里之步。狂僧狂僧，
爾雖有絕藝。猶當假良媒，不因禮部張公將爾來。
如何得聲名一旦諠九垓。
[頁]卷,冊....[2904]261,8
第4筆
　　　　金陵酬李翰林謫仙子　魏萬
君抱碧海珠，我懷藍田玉。各稱希代寶，萬里遙相燭。
長卿慕藺久，子猷意已深。平生風雲（一作雅）人，暗合江海心。
去秋忽乘興，命駕來東土。謫仙遊梁園，愛子在鄒魯。
二處一不見，拂衣向江東。五兩挂海（一作淮）月，扁舟隨長風。
南遊吳越遍，高揖二千石。雪（一作雲）上天台山，春逢翰林伯。
宣父敬項橐（一作託），林宗重黃生。一長復一少，相看如弟兄。
惕然意不盡，更逐西南去。同舟入秦淮，建業龍盤處。
楚歌對（一作醉）吳酒，借問承恩初。宮買長門賦，天迎駟馬車。
才高世難容，道廢可推命。安石重攜妓，子房空謝病。
金陵百萬戶，六代帝王都。虎石據西江，鍾山臨北湖。
二（一作湖）山信為美，王屋人相待。應為岐路多，不知歲寒在。
君游早晚還，勿久風塵間。此別未遠別，秋期到仙山。
[頁]卷,冊....[2905]261,8
第5筆
　　　　贈李十二白　崔宗之
涼風八九月，白露滿空庭。耿耿意不暢，捎捎（一作稍稍）風葉聲。
思見雄俊士，共話今古情。李侯忽來儀，把[2905]袂苦不早。
清論既抵掌，玄談又（一作多）絕倒。分明楚漢事，歷歷王霸道。
擔囊無俗物，訪古千里餘。袖有匕首劍，懷中茂陵書。
雙眸光照人，詞賦凌子虛。酌酒弦素琴，霜氣正（一作風氣）凝潔。
平生心中事，今日為君說。我家有別業，寄在嵩之陽。
明月出高岑，清谿澄素光。雲散窗戶靜，風吹松桂香。
子若同斯遊，千載不相忘。
[頁]卷,冊....[2906]261,8
第6筆
　　　　贈李十二白　崔成甫
我是瀟湘放逐臣，君辭明主漢江濱。天外常求太白老，金陵捉得酒仙人。
[頁]卷,冊....[2906]261,8
第7筆
　　　　寄題杜拾遺錦江野亭[2906]　嚴武
漫向江頭把釣竿，懶眠沙草愛風湍。莫倚善題鸚鵡賦，何須不著鵕䴊冠。
腹中書籍幽時曬，肘後醫方靜處看。興發會能馳駿馬，應須直到使君灘。
[頁]卷,冊....[2907]261,8
第8筆
　　　　酬別杜二　嚴武
獨逢堯典日，再睹漢宮時。未效風霜勁，空慚雨露私。
夜鐘清萬戶，曙漏拂千旗。並向殊庭謁，俱承別館追。
斗城憐舊路，渦水惜歸期。（自注，昔會秦關，今別巴嶺。）峰樹還相伴，江雲更對垂。
試迴滄海櫂，莫妒敬亭詩。祗是書應寄，無忘酒共持。
但令心事在，未肯鬢毛衰。最悵巴山裏，清猿醒（一作惱）夢思。
[頁]卷,冊....[2907]261,8
第9筆
　　　　題巴州光福寺楠木　嚴武
楚江長流對楚寺，楠木幽生赤崖背。臨谿插石盤老根，苔色青蒼山雨痕。
高枝鬧葉鳥不度，半掩白雲朝與暮。香殿蕭條轉密陰，花龕滴瀝垂清露。
聞道偏多越水頭，煙生霽斂使人愁。月明忽憶湘川夜，猿叫還思鄂渚秋。
看君幽靄幾千丈，寂寞窮山今遇賞。亦知鐘梵報黃昏，猶臥禪床戀奇響。
[頁]卷,冊....[2907]261,8
第10筆
　　　　班婕妤（一作嚴識玄詩）　嚴武
賤妾如桃李，君王若歲時。秋風一已勁，搖落不勝悲。
寂寂蒼苔滿，沈沈綠草滋。繁華非此日，指輦競何辭。
[頁]卷,冊....[2907]261,8
第11筆
　　　　巴嶺答杜二見憶　嚴武
臥向巴山落月時，兩鄉千里夢相思。可但步兵偏愛酒，也知光祿最能詩。
江頭赤葉楓愁客，籬外黃花菊對誰。跂馬望君非一度，冷猿秋雁不勝悲。
[頁]卷,冊....[2907]261,8
第12筆
　　　　軍城早秋　嚴武
昨夜秋風入漢關，朔雲邊月（一作雪）滿西山。更催飛將追驕虜，莫遣沙場匹馬還。
[頁]卷,冊....[2908]261,8
第13筆
　　　　潭州留別杜員外院長　韋迢
江畔長沙驛（一作澤），相逢纜客船。大名詩獨步，小郡海西偏。
地溼愁飛鵩，天炎畏跕鳶。去留俱失意，把臂共潸然。
[頁]卷,冊....[2908]261,8
第14筆
　　　　早發湘潭寄杜員外院長　韋迢
北風昨夜雨，江上早來涼。楚岫千峰翠，湘潭一葉黃。
故人湖外客，白首尚為郎。相憶無南雁，何時有報章。
[頁]卷,冊....[2908]261,8
第15筆
　　　　寄杜員外（員外垂示詩，因作此寄上。）　郭受
新詩海內流傳久，舊德朝中屬望勞。郡邑地卑饒霧雨，江湖天闊足風濤。
松花酒熟傍看醉，蓮葉舟輕自學操。春興不知凡幾首，衡陽紙價頓能高。（衡陽出五家紙，又云五里紙。）
[頁]卷,冊....[2908]261,8