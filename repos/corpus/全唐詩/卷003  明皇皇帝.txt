第1筆
　　　　過晉陽宮　明皇帝
緬想封唐處，實惟建國初。俯察伊晉野，仰觀乃參虛。
井邑龍斯躍，城池鳳翔餘。林塘猶沛澤，臺榭宛舊居。
運革祚中否，時遷命茲符。顧循承丕構，怵惕多憂虞。
尚恐威不逮，復慮化未孚。豈徒勞轍跡，所期訓戎車。
習俗問黎人，親巡慰里閭。永言念成功，頌德臨康衢。
長懷經綸日，歎息履庭隅。艱難安可忘，欲去良踟躕。
[頁]卷,冊....[26]3,1
第2筆
　　　　行次成皋途經先聖擒建德之所緬思功業感而賦詩　明皇帝
有隋政昏虐，群雄已交爭。先聖按劍起，叱吒風雲生。
飲馬河洛竭，作氣嵩華驚。克敵睿圖就，擒俘帝道亨。
顧慚嗣寶曆，恭承天下平。幸過翦鯨地，感慕神且英。
[頁]卷,冊....[26]3,1
第3筆
　　　　校獵義成喜逢大雪率題九韻以示群官　明皇帝
弧矢威天下，旌旗遊近縣。一面施鳥羅，三驅教人戰。
暮雲成積雪，曉色開行殿。皓然原隰同，不覺林野[26]變。
北風勇士馬，東日華組練。觸地銀麞出，連山縞鹿見。
月兔落高矰，星狼下急（一作飛）箭。既欣盈尺兆，復憶磻谿便。
歲豐將遇賢，俱荷皇天眷。
[頁]卷,冊....[27]3,1
第4筆
　　　　賜諸州刺史以題座右　明皇帝
　　開元十六年，帝自擇廷臣為諸州刺史。許景先虢州，源光裕鄭州，寇
　　泚宋州，鄭溫琦邠州，袁仁恭杭州，崔志廉襄州，李昇期邢州，鄭放
　　定州，蔣挺湖州，裴觀滄州，崔誠遂州。凡十一人行，詔宰相諸王御
　　史以上祖道洛濱。盛供具，奏太常樂，帛舫水嬉。賜詩令題座右，且
　　給筆紙，令自賦焉。
眷言思共理，鑑夢（一作古）想維良。猗歟此推擇，聲（一作評）績著周行。
賢能既俟進，黎獻實佇康。視人當如子，愛人亦如傷。
講學試誦論，阡陌勸耕桑。虛譽不可飾，清知不可忘。
求名跡易見，安貞德自彰。訟獄必以情，教民貴有常。
恤惸且存老，撫弱復綏強。勉哉各祗命，知予眷萬方。
[頁]卷,冊....[27]3,1
第5筆
　　　　送忠州太守康（紀事作唐）昭遠等　明皇帝
端拱臨中樞，緬懷共予理。不有臺閣英，孰振循良美。
分符侯甸內，拜手明庭裏。誓節期飲冰，調人方導水。
嘉聲馳九牧，惠化光千祀。時雨侔昔賢，芳猷貫前史。
佇爾頌中和，吾將令卿士。
[頁]卷,冊....[27]3,1
第6筆
　　　　送李邕之任滑臺　明皇帝
漢家重東郡，宛彼白馬津。黎庶既蕃殖，臨之勞近臣。
遠別初首路，今行方及春。課成應第一，良牧爾當仁。
[頁]卷,冊....[27]3,1
第7筆
　　　　端午三殿宴群臣探得神字（并序）[27]　明皇帝
　　律中蕤賓，獻酬之象著，火在盛德，文明之義燀，故以式宴陳詩，上
　　和下暢者也。朕宵衣旰食，輯聲教於萬方，卜戰行師，總兵鈐於四海
　　。勤貪日給，憂忘心勞，聞蟬聲而悟物變，見槿花而驚候改。所賴濟
　　濟朝廷，視成鵷鷺。桓桓邊塞，責辦熊羆。喜麥秋之有登，玩梅夏之
　　無事。時雨近霽，西郊靃靡而一色。炎雲作峰，南山嵯峨而異勢，正
　　當召儒雅，宴高明。廣殿肅而清氣生，列樹深而長風至。廚人嘗散熱
　　之饌，酒正行逃暑之飲。庖捐惡鳥，俎獻肥龜，新筒裹練，香蘆角黍
　　。恭儉之儀有序，慈惠之意溥洽。諷味黃老，致息心於真妙。抑揚游
　　夏，滌煩想於詩書。超然玄覽，自足為樂。何止柏枕桃門。驗方術於
　　經記，綵花命縷，觀問遺於風俗，感婆娑於孝女，憫枯槁之忠臣而已
　　哉。歎節氣之循環，美君臣之相樂。凡百在會，咸可賦詩。五言紀其
　　日端，七韻成其火數。豈獨漢武之殿，盛朝士之連章。魏文之臺，壯
　　辭人之並作云爾。
五月符天數，五音調夏鈞。舊來傳五日，無事不稱神。
穴枕通靈氣，長絲續命人。四時花競巧，九子糉爭新。
方殿臨華節，圓宮宴雅臣。進對一言重，遒文六義陳。
股肱良足詠，風化可還淳。
[頁]卷,冊....[28]3,1
第8筆
　　　　溫湯對雪　明皇帝
北風吹同雲，同雲飛白雪。白雪乍迴散，同雲（一作北風）何慘烈。
未見溫泉冰，寧知火井滅。表瑞良在茲，庶幾可怡悅。
[頁]卷,冊....[28]3,1
第9筆
　　　　登蒲州逍遙樓　明皇帝
長榆息烽火，高柳靜風塵。卜征巡九洛，展豫出三秦。
昔是潛龍地，今為上理辰。時平乘（一作承）道泰，聊賞遇年春。
黃河分地絡（一作脈），飛觀接天津。一覽遺芳翰，千載肅如神。
[頁]卷,冊....[28]3,1
第10筆
　　　　經河上公廟　明皇帝
昔聞有耆叟，河上獨遺榮。跡與塵囂隔，心將道德并。
詎以天地累，寧為寵辱驚。矯然翔寥廓，如何屈堅貞。
玄玄妙門啟，肅肅祠宇清。冥漠無先後，那能紀（一作記）姓名。
[頁]卷,冊....[29]3,1
第11筆
　　　　過王濬墓　明皇帝
吳國分牛斗，晉室命龍驤。受任敵已滅，策勳名不彰。
居美未盡善，矜功徒自傷。長戟今何在，孤墳此路傍。
不觀松柏茂，空餘荊棘場。歎嗟懸劍隴，誰識夢刀祥。
[頁]卷,冊....[29]3,1
第12筆
　　　　初入秦川路逢寒食　明皇帝
洛陽（一作川）芳樹映天津，灞岸（一作上）垂楊窣地新。直為經過行處樂，不知虛度兩京春。
去年餘（一作有）閏今春早，曙色和風著花草。可憐寒食與清明，光輝并在長安道。
自從關路（一作內）入秦川，爭道何人不戲鞭。公子途中妨（一作方）蹴踘，佳人馬上廢（一作戲）鞦韆。
渭水長橋今欲渡，蔥蔥漸見新豐樹。遠看驪岫入雲霄，預想湯池起煙霧。
煙霧氛氳水殿開，暫拂香輪歸去來。今歲清明行已晚，明年寒食更相陪。
[頁]卷,冊....[29]3,1
第13筆
　　　　春臺望　明皇帝
暇景屬三春，高臺聊四望。目極千里際，山川一何壯。
太華見重巖，終南分疊嶂。郊原紛綺錯，參差多異狀。
佳氣滿通溝，遲步入綺樓。初鶯一一鳴紅樹，歸雁雙雙（一作遲遲）去綠洲。
太液池中下黃鶴，昆明水上映牽牛。聞道漢家全盛日，別館離宮趣非一。
甘泉逶迤亙明光，五柞連延接未央。周廬徼道縱橫轉，飛閣迴軒左右長。
須念作勞居者逸，勿言我（一作身）後焉能恤。為想雄豪壯柏梁，何如儉陋卑茅室。
陽烏黯黯向山[29]沈，夕鳥喧喧入上林。薄暮賞餘回步輦，還念中人罷百金。
[頁]卷,冊....[30]3,1
第14筆
　　　　過大哥宅探得歌字韻　明皇帝
魯衛情先重，親賢愛轉多。冕旒豐暇日，乘景暫經過。
戚里申高宴，平臺奏雅歌。復尋為善樂，方驗保山河。
[頁]卷,冊....[30]3,1
第15筆
　　　　同玉真公主過大哥山池　明皇帝
地有招賢處，人傳樂善名。鶩池臨（一作尋）九達，龍岫對層（一作重）城。
桂月先秋冷，蘋風向晚清。鳳樓遙可見，彷彿玉簫聲。
[頁]卷,冊....[30]3,1
第16筆
　　　　經鄒魯祭孔子而歎之　明皇帝
夫子何為者，栖栖一代中。地猶鄹氏邑，宅即魯王宮。
歎鳳嗟身否，傷麟怨道窮。今看兩楹奠，當與夢時同。
[頁]卷,冊....[30]3,1
第17筆
　　　　惟此溫泉是稱愈疾豈予獨受其福思與兆人共之乘暇巡遊乃言其志　明皇帝
桂殿與山連，蘭湯湧自然。陰崖含秀色，溫谷吐潺湲。
績為蠲邪著，功因養正宣。願言將億兆，同此共昌延。
[頁]卷,冊....[30]3,1
第18筆
　　　　旋師喜捷（一作平湖）　明皇帝
邊服胡塵起，長安漢將飛。龍蛇開陣法，貔虎振軍威。
詐虜腦塗地，征夫血染衣。今朝書奏入，明日凱歌歸。
[頁]卷,冊....[30]3,1
第19筆
　　　　過老子廟　明皇帝
仙居懷聖德，靈廟肅神心。草合人蹤斷，塵濃鳥跡深。
流沙丹灶沒，關路紫煙沈。獨傷千載後，空餘松柏林。
[頁]卷,冊....[31]3,1
第20筆
　　　　途次陝州　明皇帝
境出三秦外，途分二陝中。山川入虞虢，風俗限西東。
樹古棠陰在，耕餘讓畔空。鳴笳從此去，行見洛陽宮。
[頁]卷,冊....[31]3,1
第21筆
　　　　野次喜雪　明皇帝
拂曙闢行宮，寒皋野望通。繁雲低遠岫，飛雪舞長空。
賦象恆依物，縈迴屢逐風。為知勤恤意，先此示年豐。
[頁]卷,冊....[31]3,1
第22筆
　　　　送賀知章歸四明（并序）　明皇帝
　　天寶三年，太子賓客賀知章，鑒止足之分，抗歸老之疏。解組辭榮，
　　志期入道。朕以其年在遲暮，用循挂冠之事，俾遂赤松之遊。正月五
　　日，將歸會稽，遂餞東路。乃命六卿庶尹大夫，供帳青門，寵行邁也
　　。豈惟崇德尚齒，抑亦勵俗勸人，無令二疏。獨光漢冊，乃賦詩贈行
　　。
遺榮期入道，辭老竟抽簪。豈不惜賢達，其如高尚心。
寰中得祕要，方外散幽襟。獨有青門餞，群僚（一作英）悵別深。
[頁]卷,冊....[31]3,1
第23筆
　　　　軒遊宮十五夜[31]　明皇帝
行邁離秦國，巡方赴洛師。路逢三五夜，春色暗中期。
關外長河轉，宮中淑氣遲。歌鐘對明月，不減舊遊時。
[頁]卷,冊....[32]3,1
第24筆
　　　　觀拔河俗戲（并序）　明皇帝
　　俗傳此戲，必致年豐，故命北軍，以求歲稔。
壯徒恆賈勇，拔拒抵長河。欲練英雄志，須明勝負多。
譟齊山岌嶪，氣作水騰波。預期年歲稔，先此樂時和。
[頁]卷,冊....[32]3,1
第25筆
　　　　同劉晃喜雨　明皇帝
節變寒初盡，時和氣已春。繁雲先合寸，膏雨自依旬。
颯颯飛平野，霏霏靜暗塵。懸知花葉意，朝夕望中新。
[頁]卷,冊....[32]3,1
第26筆
　　　　千秋節賜群臣鏡　明皇帝
鑄得千秋鏡，光生百鍊金。分將賜群后，遇象見清心。
臺上冰華澈，窗中月影臨。更銜長綬（一作壽）帶，留意感人深。
[頁]卷,冊....[32]3,1
第27筆
　　　　賜道士鄧紫陽　明皇帝
太乙三門訣，元君六甲符。下傳金版術，上刻玉清書。
有美探真士，囊中得祕書。自知（一作茲）三醮後，翊我滅殘胡。
[頁]卷,冊....[32]3,1
第28筆
　　　　幸蜀西至劍門[32]　明皇帝
劍閣橫雲峻，鑾輿出狩回。翠屏千仞合，丹嶂五丁開。
灌木縈旗轉，仙雲拂馬來。乘時方在德，嗟爾勒銘才。（肅宗至德二年，普安郡守賈深勒石。）
[頁]卷,冊....[33]3,1
第29筆
　　　　答司馬承禎上劍鏡　明皇帝
寶照含天地，神劍合陰陽。日月麗光景，星斗裁文章。
寫鑑表容質，佩服為身防。從茲一賞玩，永德保齡長。
[頁]卷,冊....[33]3,1
第30筆
　　　　送趙法師還蜀因名山奠簡　明皇帝
道家奠靈簡，自昔仰神仙。真子今將命，蒼生福可傳。
江山尋故國，城郭信依然。二室遙相望，雲回洞裏天。（紀事云：法師觀宇在今蜀州新津縣也。）
[頁]卷,冊....[33]3,1
第32筆
　　　　送玄同真人李抱朴謁灊山仙祠　明皇帝
城闕天中近，蓬瀛海上遙。歸期千載鶴，春至一來朝。
采藥逢三秀，餐霞臥九霄。參同如有旨，金鼎待君燒。
[頁]卷,冊....[33]3,1
第33筆
　　　　春日出苑遊矚（太子時作，一作張說詩。）　明皇帝
三陽麗景早芳辰，四序佳園物候新。梅花白樹（一作般）障去路，垂柳千條暗回津。
鳥飛直為驚風葉，魚沒都[33]由怯岸人。惟願聖主南山壽，何愁不賞萬年春。
[頁]卷,冊....[34]3,1
第34筆
　　　　春晚（一作曉）宴兩相及禮官麗正殿學士探得風字（并序）　明皇帝
　　朕以薄德，祗膺曆數。正天柱之將傾，紉地維之已絕。故得承奉宗廟
　　。垂拱巖廊，居海內之尊，處域中之大，然後祖述堯典，憲章禹績，
　　敦睦九族，會同四海。猶恐烝黎未乂。徭戍未安，禮樂之政虧，師儒
　　之道喪。乃命使者，衣繡服，行郡縣，因人所利，擇其可勞，所以便
　　億兆也。乃命將士，擐介冑，礪矢石。審山川之向背，應歲月之孤虛
　　，所以靜邊陲也。乃命禮官，考制度，稽典則，序文昭武穆，享天地
　　神祇，所以申嚴潔也。乃命學者，繕落簡，緝遺編，纂魯壁之文章，
　　綴秦坑之煨燼，所以修文教也。故能使流寓返枌榆之業，戎狄稱藩屏
　　之臣，神祇歆其禋祀，庠序闡其經術。既家六合，時巡兩京，函秦則
　　委輸斯遠，鼎邑則朝宗所利。封畿四塞，從來測景之都。城闕千門，
　　自昔交風之地，陰陽代謝，日月相推，豈可使春色虛捐，韶華並歇，
　　乃置旨酒，命英賢，有文苑之高才，有掖垣之良佐，舉杯稱慶，何樂
　　如之。同吟湛露之篇，宜振凌雲之藻，於時歲在乙丑。開元十三年三
　　月二十七日。
乾道運無窮，恆將人代工。陰陽調曆象，禮樂報玄穹。
介冑清荒外，衣冠佐域中。言談延國輔，詞賦引文雄。
野霽伊川綠，郊明鞏樹紅。冕旒多暇景，詩酒會春風。
[頁]卷,冊....[34]3,1
第35筆
　　　　首夏花萼樓觀群臣宴寧王山亭回樓下又申之以賞樂賦詩（并序）　明皇帝
　　萬物莫不氣兆乎上，而形視乎下。鐵石異品，雲蒸並溼，草木無心，
　　春來咸喜，故聖人弘道，先王法天，酒星主獻酬之義，需卦陳飲食之
　　象。近命群官（一作臣），欣時樂宴，盡九春之麗景，匝三旬之暇日
　　。暢飲桂山，棹歌沁水，醇以養德，味以平心。本將導達陽和，助成
　　長育，亦朝廷多慶，軍國餘閒者也。前月之晦，細風飄雨，繁弦中止
　　，列席半[34]醉，佳辰易失，絕興難追，良可惋也。今年帶閏，節候
　　全晚，景氣猶清，芳草未歇，申布雅意，復敘初筵。披樂善之虞邸，
　　坐忘憂之觀。東郊跬步，南山在目，足以締夏首之新賞，補春餘之墜
　　歡。朕登覽上宮，俯臨長陌，暢眾心之怡，懽歸騎之逶迤。鼓之以琴
　　瑟，侑之以筐篚。衢尊意洽，場藿思苗。賦我有嘉賓之詩，奏君臣相
　　悅之樂。踟躕西日，吟玩乘風，不知衷情之發於翰墨也。
今年通閏月，入夏展春輝。樓下風光（一作花）晚（一作媚），城隅宴賞歸。
九歌揚政要，六舞散朝（一作征）衣。天喜時相合，人和事不違。
禮中推意厚，樂處感心微。別賞陽臺樂，前旬暮雨飛。
[頁]卷,冊....[35]3,1
第36筆
　　　　同二相已下群官樂遊園宴（二相謂張說、宋璟）　明皇帝
撰（一作巽）日巖廊暇，需雲宴樂初。萬方朝玉帛，千品會簪裾。
地入南山近，城分北斗餘。池（一作林）塘垂柳密，原隰野（一作野雜）花疏。
帟幕看逾暗，歌鐘聽自虛。興闌歸騎轉，還奏弼違書。
[頁]卷,冊....[35]3,1
第37筆
　　　　集賢書院成送張說上集賢學士賜宴得珍字　明皇帝
廣學開書院（一作殿），崇儒引席珍。集賢招（一作昭）袞職，論道命台臣。
禮樂沿今古，文章革舊新。獻酬尊俎列，賓主位班陳。
節變雲初夏，時移氣尚春。所希光史冊，千載仰茲晨。
[頁]卷,冊....[35]3,1
第38筆
　　　　王屋山送道士司馬承禎還天台　明皇帝
紫府求賢士，清谿祖逸人。江湖與城闕，異跡且殊倫。
間（一作聞）有幽棲者，居然厭俗塵。林泉先得性，芝（一作松）桂欲調神。
地道踰稽（一作雞）嶺，天台接海濱（一作瀕）。音徽從此間，萬古一芳春。
[頁]卷,冊....[35]3,1
第39筆
　　　　早度蒲津關[35]　明皇帝
鐘鼓嚴更曙，山河野望通。鳴鑾下蒲阪，飛旆入秦中。
地險關逾壯，天平鎮尚雄。春來（一作深）津樹合，月落戍樓空。
馬色分朝景，雞聲逐曉風。所希常道泰，非復候（一作俟，又作棄）繻同。
[頁]卷,冊....[36]3,1
第40筆
　　　　途經華嶽　明皇帝
飭駕去京邑，鳴鸞指洛川。循（一作修）途經太華，回蹕暫周旋。
翠崿留斜影，懸巖冒（一作凝）夕煙。四方皆石壁，五位配金天。
彷彿看高掌，依稀聽子先。終當銘歲月，從此記靈仙。
[頁]卷,冊....[36]3,1
第41筆
　　　　喜雪　明皇帝
日觀卜先征，時巡順物情。風行未備禮，雲密遽飄霙。
委樹寒花發，縈空落絮輕。朝如玉已會，庭似月猶明。
既睹膚先合，還欣尺有盈。登封何以報，因此謝功成。
[頁]卷,冊....[36]3,1
第42筆
　　　　幸鳳泉湯　明皇帝
西狩觀周俗，南山歷漢宮。薦鮮知路近，省斂覺年豐。
陰谷含神爨，湯泉養聖功。益齡仙井合，愈疾醴源通。
不重鳴岐鳳，誰矜陳寶雄。願將無限澤，霑沐眾心同。
[頁]卷,冊....[36]3,1
第43筆
　　　　南出雀鼠谷答張說（紀事云：帝登封泰山，南出雀鼠谷，張說獻詩，帝答之，仍命群臣應制。）　明皇帝
雷出應（一作膺）乾象，風行順（一作訓）國人。川途猶在晉，車馬漸歸秦。
背陝（一作硤）關山險，橫汾鼓吹頻（一作震）。草依陽谷變，花待北巖春。
聞有鵷鸞客，清詞雅調新。求音思欲報，心跡竟難陳。
[頁]卷,冊....[36]3,1
第44筆
　　　　賜崔日知往潞州　明皇帝
潞國開新府，壺關寵舊林。妙旌（一作精）循吏德，持（一作特）悅庶氓心。
禮樂中朝貴，神明列郡欽。揚風非贈扇，[36]易俗是張琴。
藩鎮謳謠滿（一作洽），行宮雨露深。會書丞相策，先賜潁川金。
[頁]卷,冊....[37]3,1
第45筆
　　　　為趙法師別造精院過院賦詩（并序）　明皇帝
　　秋九月，聽政觀風，存乎遊息。退朝之後，歷西上陽，入清虛院，則
　　法師所居之地也。法師得玄元之法，養浩然之氣，故法此仙家，特建
　　真宇，紫房對聳，綠竹羅生。既親重其人，每經過其地，以怡神洗雪
　　。進德修業，何必齋心累月，遠在順風。因而賦詩，用適其（一作真
　　）意云爾。
宗師心物外，為道運虛舟。不戀巖泉賞，來從宮禁遊。
探玄知幾歲，習靜更宜秋。煙樹辨朝色，風湍聞夜流。
坐朝繁聽覽，尋勝在清幽。欲廣無為化，因茲庶可求。
[頁]卷,冊....[37]3,1
第46筆
　　　　端午（一作端午武成殿宴群臣）　明皇帝
端午臨中夏，時清日復長。鹽梅已佐鼎，麯糱且傳觴。
事古人留跡，年深縷積（一作續）長。當軒知槿茂，向水覺蘆香。
億兆同歸壽，群公共保昌。忠貞如不替，貽厥後昆芳。
[頁]卷,冊....[37]3,1
第47筆
　　　　春中興慶宮酺宴（并序）　明皇帝
　　夫抱器懷才，含仁蓄德，可以坐而論道者。我於是乎闢重門以納之，
　　作扞四方，折衝萬里，可運籌帷幄者。我於是乎懸重祿以待之，是故
　　外無金革之虞。朝有搢紳之盛，所以巖廊多暇，垂拱無為，不言而海
　　外知歸，不教而寰中自肅。元亨之道，其在茲乎。況乎天地交而萬物
　　通，陰陽和而四時序。所寶者粟，所貴者賢，故以宵旰為懷。黎元在
　　念，盡力溝洫。不知宮室之已卑，致敬鬼神，不知飲食之斯薄。往以
　　仲冬建子，南至初陽，爰詔司存，式陳郊祀。挹夷夏之誠請，答人神
　　之厚睠。煙歸太乙，禮備上玄，足以申昭報之情，足以極嚴禋之道。
　　然心融萬類，歸雷雨之先[37]春。慶洽百僚，象雲天而高宴。歲二月
　　，地三秦，水泛泛而龍池滿，日遲遲而鳳樓曙。青門左右，軒庭映梅
　　柳之春。紫陌東西，帟幕動煙霞之色。撞鐘伐鼓，雲起雪飛。歌一聲
　　而酒一杯，舞一曲而人一醉。詩以言志，思吟湛露之篇。樂以忘憂，
　　慚運臨汾之筆。
九達長安道，三陽別館春。還將聽朝暇，回作豫遊晨。
不戰要荒服，無刑禮樂新。合酺覃土宇，歡宴接群臣。
玉斝飛千日，瓊筵薦八珍。舞衣雲曳影，歌扇月開輪。
伐鼓魚龍雜，撞鐘角觝陳。曲終酣興晚，須有醉歸人。
[頁]卷,冊....[38]3,1
第48筆
　　　　千秋節宴（并序）　明皇帝
　　令節肇開，情兼感慶，率題八韻，以示群臣。
蘭殿千秋節，稱名（一作君）萬壽（一作歲）觴。風傳率土慶，日表繼天祥。
玉宇開花萼，宮（一作金）縣動會昌。衣冠白鷺（一作露）下，帟幕翠雲長。
獻遺（一作壽）成新俗，朝儀入舊章。月銜花綬鏡，露綴綵絲囊。
處處祠田祖，年年宴杖鄉。深思一德事，小獲萬人康。（開元十八年，禮部奏請，秋社會並就千秋節，先賽白帝，報田祖，然後坐飲散之。故詩云云。）
[頁]卷,冊....[38]3,1
第49筆
　　　　左丞相說右丞相璟太子少傅乾曜同日上官命宴東（一作都）堂賜詩　明皇帝
赤帝收三傑，黃軒舉二臣。由來丞相重，分掌國之鈞（一作均）。
我有握中璧，雙飛席上珍。子房推道要，仲子訝風神。
復輟台衡老，將為調護人。鵷鸞同拜日，車騎擁行塵。
樂聚南宮宴，觴連北斗醇。俾予成百揆，垂（一作端）拱問彝倫。
[頁]卷,冊....[38]3,1
第50筆
　　　　早登太行山中言志[38]　明皇帝
清蹕度河陽，凝笳上太行。火龍明鳥道，鐵騎繞羊腸。
白霧埋陰壑，丹霞助曉光。澗泉含宿凍，山木（一作草）帶餘霜。
野老茅為屋，樵人薜作裳。宣風問耆艾，敦俗勸耕桑。
涼德慚先哲，徽猷慕昔皇。不因今展義，何以（一作必）冒垂堂。
[頁]卷,冊....[39]3,1
第51筆
　　　　平胡（并序）　明皇帝
　　戎羯不虔，竊我荒服。命偏師之俘翦，彼應期而咸殄。一麾克定，告
　　捷相仍，爰作是詩，聊以言志。
雜虜忽猖狂，無何敢亂常。羽書朝繼入，烽火夜相望。
將出凶門勇，兵因死地強。蒙輪皆突騎，按劍盡鷹揚。
鼓角雄山野，龍蛇入戰場。流膏潤沙漠，濺血染鋒鋩。
霧掃清玄塞，雲開靜朔方。武功今已立，交德愧前王。
[頁]卷,冊....[39]3,1
第52筆
　　　　遊興慶宮作（并序○一作暇日與兄弟同遊興慶宮作）　明皇帝
　　暇日，與兄弟同遊興慶宮，登勤政務本及華萼相輝之樓，所以觀風俗
　　而勸人，崇友于而敦睦。詩以言志，歌以永言，情發於衷，率題此什
　　。
代邸青門右，離宮紫陌陲。庭如過沛日，水若渡江時。
綺觀連雞岫，朱樓接雁池。從來敦棣萼，今此茂荊枝。
萬葉傳餘慶，千年志不移。憑軒聊屬目，輕輦共追隨。
務本方崇訓，相輝保羽儀。時康俗易漸，德薄政難施。
鼓吹迎飛蓋，弦歌送羽卮。所希覃率土，孝弟一同規。
[頁]卷,冊....[39]3,1
第53筆
　　　　送張說巡邊　明皇帝
端拱復垂裳，長懷御遠方。股肱申教義，戈劍靖要荒。
命將綏邊服，雄圖出廟堂。三台入武帳，八座起文[39]昌。
寶（一作瑤）冑匡韓主，華宗輔漢王。茂先慚博物，平子謝文章。
盡節恢時佐，輸誠禦寇場。三軍臨朔野，駟馬即戎行。
鼓吹威夷狄，旌軒溢洛陽。雲臺先著美，今日更貽芳。
[頁]卷,冊....[40]3,1
第54筆
　　　　餞王晙巡邊　明皇帝
振武威荒服，揚文肅遠墟。金壇申將禮，玉節授軍符。
免冑三方外，銜刀萬里餘。昔時吳會靜，今日虜庭虛。
分閫仍推轂，援桴且訓車。風揚旌旆遠，雨洗甲兵初。
坐見台階謐，行聞祆祲除。檄來雖插羽，箭去亦飛書。
舟楫功須著，鹽梅望匪疏。不應陳七德，欲使化先敷。
[頁]卷,冊....[40]3,1
第55筆
　　　　巡省途次上黨舊宮賦（并序）　明皇帝
　　朕昔在初九，佐貳此州。未遇扶搖之力，空俟海沂之詠。洎大橫入兆
　　，出處斯易，一揮寶劍，遽履瑤圖。承曆數而順謳謠。著天衣而御區
　　夏。嗟乎，向時沈默，駕四馬而朝京師，今日逍遙，乘六龍而問風俗
　　。爰因巡省，途次舊居，山川宛然，人事無間，忽其鼎革，周遊館宇
　　，觸目依然。雖跡異漢皇，而地如豐邑，擊筑慷慨，酌桂（紀事作杯
　　）留連，空想大風，題茲短什。
三千初擊浪，九萬欲摶空。天地猶驚否，陰陽始遇蒙。
存貞（一作身）期歷試，佐貳佇昭融。多謝時康理，良慚實賴（一作寶劍）功。
長懷問鼎氣，夙負拔山雄。不學劉琨舞，先歌漢祖風。
英髦既包括，豪傑自牢籠。人事一朝異，謳歌（一作謠）四海同。
如何昔朱邸，今此作離宮。雁沼澄瀾翠，猿巖落照紅。
小山秋（一作餘）桂馥，長阪舊蘭叢。即是淹留處，乘歡樂未窮。
[頁]卷,冊....[40]3,1
第56筆
　　　　潼關口號[40]　明皇帝
河曲回千里，關門限二京。所嗟非恃德，設險到（一作致）天平。
[頁]卷,冊....[41]3,1
第57筆
　　　　千秋節賜群臣鏡　明皇帝
瑞露垂花綬，寒冰澈寶輪。對茲臺上月，聊以慶佳辰。
[頁]卷,冊....[41]3,1
第58筆
　　　　續薛令之題壁　明皇帝
　　本事詩云：開元中，東宮官僚清淡，薛令之題詩自悼，有無以謀朝夕
　　。何由保歲寒句，上幸東宮，覽之，索筆題其傍云云。令之遂謝病歸
　　。
啄木觜距長，鳳皇羽毛短。苦（一作若）嫌松桂寒，任逐桑榆煖。
[頁]卷,冊....[41]3,1
第59筆
　　　　送胡真師還西山（真仙通鑑）　明皇帝
仙客厭人間，孤雲比性閒。話離情未已，煙水萬重山。
[頁]卷,冊....[41]3,1
第60筆
　　　　過大哥山池題石壁　明皇帝
澄潭皎鏡石崔巍，萬壑千巖暗綠苔。林亭（一作臺）自有幽貞趣，況復秋深爽氣來。
[頁]卷,冊....[41]3,1
第61筆
　　　　題梅妃畫真　明皇帝
憶昔嬌妃在紫宸，鉛華不御得天真。霜綃雖似當時態，爭奈嬌波不顧人。
[頁]卷,冊....[41]3,1
第62筆
　　　　鶺鴒頌（并序○俯同魏光乘作）　明皇帝
　　朕之兄弟，唯有五人，比為方伯，歲一朝見。雖載崇藩屏，而有暌談
　　笑，是以輟牧人而各守京職。每聽政之後，延入宮掖，申友于之志，
　　詠常棣之詩。邕邕如，怡怡如，展天倫之愛也。秋九月辛酉，有鶺鴒
　　千數，棲集於麟德殿之庭[41]樹，竟旬焉。飛鳴行搖，得在原之趣，
　　昆季相樂，縱目而觀者久之。逼之不懼，翔集自若，朕以為常鳥，無
　　所志懷。左清道率府長史魏光乘，才雄白鳳，辯壯碧雞，以其宏達博
　　識。召至軒檻，預觀其事，以獻其頌。夫頌者，所以揄揚德業。褒讚
　　成功，顧循虛昧，誠有負矣。美其彬蔚，俯同頌云。
伊我軒宮，奇樹青蔥。藹周廬兮，冒霜停雪。
以茂以悅，恣卷舒兮。連枝同榮，吐綠含英。
曜春初兮，蓐收御節。寒露微結，氣清虛兮。
桂宮蘭殿，唯所息宴。棲雍渠兮，行搖飛鳴。
急難有情，情有餘兮。顧惟德涼，夙夜兢惶。
慚化疏兮，上之所教。下之所效，實在予兮。
天倫之性，魯衛分政。親賢居兮，爰遊爰處。
爰笑爰語，巡庭除兮。觀此翔禽，以悅我心。
良史書兮。
[頁]卷,冊....[42]3,1
第63筆
　　　　傀儡吟（一作梁鍠詠木老人詩）　明皇帝
刻木牽絲作老翁，雞皮鶴髮與真同。須臾弄罷寂無事，還似人生一夢中。（紀事云：明皇為李輔國遷於西內，曾詠此詩。）
[頁]卷,冊....[42]3,1
第64筆
　　　　句　明皇帝
昔見漳濱臥，言將人事違。今逢慶誕日，猶謂學仙歸。
棠棣花重發，鴒原鳥再飛。（薛王疾瘳，置酒，更為初生之歡○見舊唐書。）
德比代雲布，心如晉水清。（餞裴寬為太原尹）
（王象之輿地碑記，載明皇昭州丹霄驛詩。驛前南面架危橋，久欲登臨畏路遙。今日偶然尋得到，直從平地上丹霄，疑後人妄託，附記。）
[頁]卷,冊....[42]3,1