第1筆
　　　　耕田鼓詩　可朋
農舍田頭鼓，王孫筵上鼓。擊鼓兮皆為鼓，一何樂兮一何苦。
上有烈日，下有焦土。願我天翁，降之以雨。
令桑麻熟，倉箱富。不飢不寒，上下一般。
[頁]卷,冊....[9611]849,24
第2筆
　　　　賦洞庭　可朋
周極八百里，凝眸望則勞。水涵天影闊，山拔地形高。
賈客停非久，漁翁轉幾遭。颯然風起處，又是鼓波濤。
[頁]卷,冊....[9611]849,24
第3筆
　　　　贈方干　可朋
盛名傳出自皇州，一舉參差便縮頭。月裏豈無攀桂分，湖中剛愛釣魚休。
童偷詩藁呈鄰叟，客乞書題謁郡侯。獨泛短舟何限景，波濤西接洞庭秋。
[頁]卷,冊....[9611]849,24
第4筆
　　　　桐花鳥　可朋
五色毛衣比鳳雛，深花叢裏祇如無。美人買得偏憐惜，移向金釵重幾銖。
[頁]卷,冊....[9611]849,24
第5筆
　　　　句　可朋
來多不似客，坐久卻垂簾。（見紀事。）

虹收千嶂雨，潮展半江天。（見劉公詩話。）

詩因試客分題僻，棋為饒人下著低。

傷心盡日有啼鳥，獨步殘春空落花。（杜甫舊居。）

唯陪北楚三千客，多話東林十八賢。

乍當暖景飛仍慢，欲就芳叢舞更高。（蝶，○見偶談。）

[頁]卷,冊....[9612]849,24
第6筆
　　　　宿鄭諫議山居　曇域
堂開星斗邊，大諫採薇還。禽隱石中樹，月生池上山。
涼風吹詠思，幽語隔禪關。莫擬歸城計，終妨此地閒。
[頁]卷,冊....[9612]849,24
第7筆
　　　　懷齊己　曇域
鬢髯秋景兩蒼蒼，靜對茅齋一炷香。病後身心俱澹泊，老來朋友半凋傷。
峨眉山色侵雲直，巫峽灘聲入夜長。猶喜深交有支遁，時時音信到松房。
[頁]卷,冊....[9612]849,24
第8筆
　　　　贈島雲禪師　曇域
遠庵枯葉滿，群鹿亦相隨。頂骨生新髮，庭松長舊枝。
禪高太白月，行出祖師碑。亂後潛來此，南人總不知。
[頁]卷,冊....[9613]849,24
第9筆
　　　　垓下懷古　栖一
緬想咸陽事可嗟，楚歌哀怨思無涯。八千子弟歸何處，萬里鴻溝屬漢家。
弓指陣前爭日月，血流垓下定（一作走）龍蛇。拔山力盡烏江水，今古悠悠空浪花。
[頁]卷,冊....[9613]849,24
第10筆
　　　　武昌懷古　栖一
戰國城池盡悄然，昔人遺跡遍山川。笙歌罷吹幾多日，臺榭荒涼七百年。
蟬響夕陽風滿樹，雁橫秋島雨漫天。堪嗟世事如流水，空見蘆花一釣船。
[頁]卷,冊....[9613]849,24
第11筆
　　　　聖果寺[9613]　處默
路自中峰上，盤回出薜蘿。到江吳地盡，隔岸越山多。
古木叢青靄，遙天浸白波。下方城郭近，鐘磬雜笙歌。
[頁]卷,冊....[9614]849,24
第12筆
　　　　送僧游西域　處默
一盂兼一錫，祇此度流沙。野性雖為客，禪心即是家。
寺披雲嶠雪，路入曉天霞。自說游諸國，回應歲月賒。
[頁]卷,冊....[9614]849,24
第13筆
　　　　遠煙　處默
靄靄前山上，凝光滿薜蘿。高風吹不盡，遠樹得偏多。
翠與晴雲合，輕將淑氣和。正堪流野目，朱閣意如何。
[頁]卷,冊....[9614]849,24
第14筆
　　　　螢　處默
熠熠與娟娟，池塘竹樹邊。亂飛如拽火，成聚卻無煙。
微雨灑不滅，輕風吹欲燃。昔時書案上，頻把作囊懸。
[頁]卷,冊....[9614]849,24
第15筆
　　　　憶廬山舊居　處默
麤衣糲食老煙霞，勉把衰顏惜歲華。獨鶴祇為山客伴，閒雲常在野僧家。
叢生嫩蕨粘松粉，自落乾薪帶蘚花。明月清風舊相得，十年歸恨可能賒。
[頁]卷,冊....[9614]849,24
第16筆
　　　　題棲霞寺僧房　處默
名山不取買山錢，任構花宮近碧巔。松檜老依雲裏寺，樓臺深鎖洞中天。
風經絕嶂回疏雨，石倚危屏挂[9614]落泉。欲結茅庵共師住，肯饒多少薜蘿煙。
[頁]卷,冊....[9615]849,24
第17筆
　　　　山中作　處默
席簾高捲枕高攲，門掩垂蘿蘸碧溪。閒把史書眠一覺，起來山日過松西。
[頁]卷,冊....[9615]849,24
第18筆
　　　　織婦　處默
蓬鬢蓬門積恨多，夜闌燈下不停梭。成縑猶自陪錢納，未直青樓一曲歌。
[頁]卷,冊....[9615]849,24
第19筆
　　　　句　處默
太平時節無人看，雪刃閒封滿匣塵。（劍，○見王正字詩格）。
[頁]卷,冊....[9615]849,24
第20筆
　　　　秋日閒居　修睦
是事不相關，誰人似此閒。卷簾當白晝，移榻對青山。
野鶴眠松上，秋苔長雨間。岳僧頻有信，昨日得書還。
[頁]卷,冊....[9615]849,24
第21筆
　　　　宿岳陽開元寺　修睦
竟夕憑虛檻，何當興歎頻。往來人自老，今古月常新。
風逆（一作風送）沈魚唱，松疏露鶴身。無眠鐘又動，幾客在迷津。
[頁]卷,冊....[9615]849,24
第22筆
　　　　送邊將　修睦
人盡有離別，而君獨可（一作無）嗟。言將身報國，敢望祿榮家。
戰思風吹野，鄉心月照（一作滿）沙。歸期定何日，塞北樹無花。
[頁]卷,冊....[9616]849,24
第23筆
　　　　雪中送人北遊　修睦
然知心去速，其奈雪飛頻。莫喜（一作歎）無危道，雖平更陷人。
遠郊光接漢，曠野色通秦。此去迢遙極，卻回應過春。
[頁]卷,冊....[9616]849,24
第24筆
　　　　落葉　修睦
雨過閒田地，重重落葉（一作盡）紅。翻思向春日，肯信有秋風。
幾處隨流水，河邊亂暮空。祇應松自立，而不與君同。
[頁]卷,冊....[9616]849,24
第25筆
　　　　落花　修睦
一片又一片，等閒苔面紅。不能延數日，開亦是春風。
公子歌聲歇，詩人眼界空。遙思故山下，經雨兩三叢。
[頁]卷,冊....[9616]849,24
第26筆
　　　　題田道者院　修睦
入門空寂寂，真箇出家兒。有行鬼不見，無心人謂癡。
古巖寒柏對，流水落花隨。欲別一何懶，相從所恨遲。
[頁]卷,冊....[9616]849,24
第27筆
　　　　東林寺[9616]　修睦
欲去不忍去，徘徊吟繞廊。水光秋澹蕩，僧好語尋常。
碑古苔文疊，山晴鐘韻長。翻思南嶽上，欠此白蓮香。
[頁]卷,冊....[9617]849,24
第28筆
　　　　寄貫休上人　修睦
常語亦關詩，常流安得知。楚郊來未久，吳地住多時。
立月無人近，歸林有鶴隨。所居渾不遠，相識偶然遲。
[頁]卷,冊....[9617]849,24
第29筆
　　　　喜僧友到　修睦
十年消息斷，空使夢煙蘿。嵩嶽幾時下，洞庭何日過。
瓶乾離澗久，衲壞臥雲多。意欲相留住，游方肯舍麼。
[頁]卷,冊....[9617]849,24
第30筆
　　　　懷虛中上人　修睦
簷雨滴更殘，思君安未安。湘川聞不遠，道路去尋難。
吟鬢霜應蝕，禪衣雪漸寒。倚松因獨立，一鳥下江干。
[頁]卷,冊....[9617]849,24
第32筆
　　　　睡起作　修睦
長空秋雨歇，睡起覺精神。看水看山坐，無名無利身。
偈吟諸祖意，茶碾去年春。此外誰相識，孤雲到砌[9617]頻。
[頁]卷,冊....[9618]849,24
第33筆
　　　　賣松者　修睦
求利有何限，將松入市來。直饒人買去，也向柳邊栽。
細葉猶黏雪，孤根尚惹苔。知君用心錯，舉世重花開。
[頁]卷,冊....[9618]849,24
第34筆
　　　　思齊己上人　修睦
同人與流俗，相謂好襟靈。有口不他說，長年自誦經。
水聲秋後石（一作室），山色晚來庭。客問修何法，指松千歲青。
[頁]卷,冊....[9618]849,24
第35筆
　　　　送玄泰禪師　修睦
去去去何住，一盂兼一瓶。水邊寒草白，島外晚峰青。
宿處林聞虎，行時天有星。回期誰可定，浮世重看經。
[頁]卷,冊....[9618]849,24
第36筆
　　　　三生石　修睦
聖跡誰會得，每到亦徘徊。一尚不可得，三從何處來。
清宵寒露滴，白晝野雲隈。應是表靈異，凡情安可猜。
[頁]卷,冊....[9618]849,24
第37筆
　　　　題僧夢微房　修睦
東海日未出，九衢人已行。吾師無事坐，苔蘚入門生。
雨過閒花落，風來古木聲。天台頻說法，石壁欠題名。
[頁]卷,冊....[9618]849,24
第38筆
　　　　秋臺作　修睦
獨上高樓上，客情何物同。孤雲無定處，長日信秋風。
兄弟多年別，關河此夕中。到頭歸去是，免使歎洪濛。
[頁]卷,冊....[9619]849,24
第39筆
　　　　懷故園　修睦
故園歸未得，此日意何傷。獨坐水邊草，水流春日長。
[頁]卷,冊....[9619]849,24
第40筆
　　　　謝武肅王　無作
雲鶴性孤單，爭堪名利關。銜恩雖入國，辭命卻歸山。
[頁]卷,冊....[9619]849,24
第41筆
　　　　哭僧　清尚
道力自超然，身亡同坐禪。水流元在海，月落不離天。
溪白葬時雪，風香焚處煙。世人頻下淚，不見我師玄。
[頁]卷,冊....[9619]849,24
第42筆
　　　　投謁齊己　乾康
隔岸紅塵忙似火，當軒青嶂冷如冰。烹茶童子休相問，報道門前是衲僧。
[頁]卷,冊....[9620]849,24
第43筆
　　　　賦殘雪（康謁永州守，睹其老醜，不信能詩。時積雪方消，命為題試之，守大驚曰：其旨不淺，待以殊禮）　乾康
六出奇花已住開，郡城相次見樓臺。時人莫把和泥看，一片飛從天上來。
[頁]卷,冊....[9620]849,24
第44筆
　　　　句　乾康
鏡湖中有月，處士後無人。荻筍抽高節，鱸魚躍老鱗（經方干舊居，甚為齊己所稱）。
[頁]卷,冊....[9620]849,24