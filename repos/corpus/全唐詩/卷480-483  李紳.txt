第1筆
　　　　南梁行　李紳
江城鬱鬱春草長，悠悠漢水浮青（一作清）光。雜英飛盡空晝景，綠楊重陰官舍靜。
此時醉客縱橫書，公言可薦承明廬。（元和十四年，故山南節度僕射崔公奏觀察判官。蒙以書奏見委，常戲拙速。）青天詔下寵光至，頒籍金閨徵石渠。（是歲五月，蒙恩除右拾遺。）
秭歸山路煙嵐隔，山木幽深晚花拆。澗底紅光奪火燃，搖風扇毒愁行客。（駱谷中多毒樹，名山琵琶。其花明艷，與杜鵑花同。樵者識之，言曰：早花殺人。）
杜鵑啼咽花亦殷，聲悲絕豔連（一作憐）空山。斜陽瞥映淺深樹，雲雨翻迷崖谷間。
山雞錦質矜毛羽，透竹穿蘿命儔侶。喬木幽谿上下同，雄雌不惑（一作異）飛棲處。
望秦峰迴過商顏，浪疊雲（一作波）堆萬簇山。行盡杳冥青嶂外，九重鐘漏紫霄間。
元和列侍明光殿，諫草初焚[5459]市朝變。北闕趨承（一作臣）半隙塵，南梁笑客（一作吟嘯）皆飛霰。
追思感歎卻昏迷，霜鬢愁吟到曉雞。故篋歲深開斷簡，秋堂月曙掩遺題（一作褂）。
嗚嗚曉角霞輝粲，撫劍當應（一作楹）一長歎。芻狗無由學聖賢，空持感激（一作謝）終昏旦。
[頁]卷,冊....[5460]480,15
第2筆
　　　　趨翰苑遭誣搆四十六韻　李紳
九五當乾德，三千應瑞符。纂堯昌聖曆，宗禹盛丕圖。（穆宗正月登位。）
畫象垂新令，消兵易舊謨。選賢方去智，招諫忽升愚。（穆宗聽政五日，蒙恩除右拾遺。與淮南李公，召入翰林也。）
大樂調元氣，神功運化罏。脫鱗超沆瀣，翻翼集蓬壺。
捧日恩光別，抽毫顧問殊。鳳形憐彩筆，龍頷借驪珠。
擲地聲名寡，摩天羽翮孤。潔身酬雨露，利口扇讒諛。
碧海同宸眷，鴻毛比賤軀。辨疑分黑白，舉直觝朋徒。（思政面論逢吉、崔楨奸邪；劉栖楚、柏耆凶險；張又新、蘇景修朋黨也。）
庭獸方呈角，階蓂始效莩。日傾烏掩魄，星落斗摧樞。（穆宗升遐。）
墜劍悲喬岳，號弓泣鼎湖。亂群逢害馬，擇肉縱狂貙。（逢吉、守澄、栖楚、柏耆、又新等，連為搏噬之徒。）
膽為隳肝竭，心因瀝血枯。滿帆摧駭浪，征棹折危途。（余以戶部侍郎貶端州司馬。）
燕客書方詐，堯門信未孚。（敬宗即位之初。遭逢吉等誣搆，宸襟未察，銜冤遂深。）謗興金就鑠，毀極玉生瘉。
礪吻矜先搏，張羅騁疾驅。（余遭逢吉構成遂。敬宗聽政之前一日，宣命於月華門外竄逐。）地嫌稀魍魎，海恨止番禺。（栖楚等見逢吉，怒所貶太近。）
瘴嶺衝蛇入，蒸池躡虺趨。望天收雪涕，看鏡攬霜鬚。
草毒人驚剪，茅荒室未誅。火風晴處扇，山鬼雨中呼。
窮老鄉關遠，羈愁骨肉無。鵲靈窺牖戶，龜瑞出泥途。（余到端州，有紅龜一。州人李再榮來獻，稱嘗有里人言，吉徵也。余放之於江中，回頭者三四，游泳前後不去久之。又南中小鵲，名曰蠻鵲，形小如燕雀。里中言，此鳥不常見，至而鳥舞，必有喜應，是日與龜同至於館也。）
煙島深千瘴，滄波淼四隅。海標傳信使，江棹認妻孥。
到接三[5460]冬暮，來經六月徂。暗灘朝不怒，驚瀨夜無虞。（從吉州而南，歷封康。並足湍瀨，危險至極。其名有滅門、擣鮓、霸州等灘，惟江水泛漲，則無此患。康州悅城縣有媼龍祠，或能致雲雨，余以書祝之。家累以十月泝流，龍為之三漲江水以達也。）
俛首安羸業，齊眉慰病夫。涸魚思雨潤，僵燕望雷蘇。
詔下因頒朔，恩移詎省辜。（余以寶曆元年五月，量移江州長史。）誑天猶指鹿，依社尚憑狐。（逢吉尚為相。）
度嶺瞻牛斗，浮江淬轆轤。未平人睚眥，誰懼鬼揶揄。
盆（一作湓）浦潮通楚，匡山地接吳。庾樓清桂滿，遠寺素蓮敷。
髣髴皆停馬，悲歡盡隙駒。舊交封宿草，（沈八侍郎、武十五侍郎、元九相公、龐嚴京兆、蔣防舍人皆為塵世。）衰鬢重生芻。
萬戟分梁苑，雙旌寄魯儒。駸駸移歲月，冉冉近桑榆。
疲馬愁千里，孤鴻念五湖。終當賦歸去，那更學楊朱。
[頁]卷,冊....[5461]480,15
第3筆
　　　　憶春日太液池（一作東）亭（一作亭東）侯對（長慶三年）　李紳
宮鶯報曉（一作曉報）瑞煙開，三島靈禽拂水迴。橋轉彩虹當綺殿，艦浮花鷁近蓬萊。
草承香（一作步）輦王孫長，桃艷仙顏阿母栽。簪筆此時方侍從，卻思金馬笑鄒枚。
[頁]卷,冊....[5461]480,15
第4筆
　　　　憶夜直金鑾殿承旨　李紳
月當銀漢玉繩低，深聽簫韶碧落齊。門壓紫垣高綺樹，閣連青瑣近丹梯。
墨宣外渥催飛詔，草布（一作定）深（一作新）恩促換題。明日（一作惟我）獨歸花路遠（一作近），可憐人世隔雲霓（一作泥）。
[頁]卷,冊....[5461]480,15
第5筆
　　　　憶春日曲江宴後許至芙蓉園　李紳
春風上苑開桃李，詔許看花入御園。香徑草中迴玉勒，鳳凰池畔泛金樽。
綠絲垂柳遮風暗，紅藥低叢拂砌繁。歸繞曲江煙景晚，未央明月鎖千門。
[頁]卷,冊....[5461]480,15
第6筆
　　　　新昌宅書堂前有藥樹一株今已盈拱前長慶中於翰林院內西軒藥樹下移得纔長一寸僕夫封一泥丸以歸植今則長成名之天上樹　李紳
白榆星底開紅甲，珠樹宮中長紫霄。丹彩結心纔辨質，碧枝（一作姿）抽葉乍成（一作舒）條。
羽衣道士偷玄圃，金簡真人護玉苗。長帶九天餘雨露，近來蔥翠欲成喬。
[頁]卷,冊....[5462]480,15
第7筆
　　　　過荊門　李紳
荊江水闊煙波轉，荊門路遶（一作遠）山蔥蒨。帆勢侵雲滅又明，山程背日昏還見。
青青麥隴啼飛鴉，寂寞野徑棠梨花。行行驅馬萬里遠，漸入煙嵐危棧賒。
林中有鳥飛出（一作幽）谷，月上千巖一聲哭。腸斷思歸不可聞，人言恨魄來巴蜀。
我聽此鳥祝我魂，魂死莫學（一作死勿學此）聲銜冤。縱為羽族莫棲息，直上青雲呼帝閽。
此時山月如銜鏡，巖樹（一作岫）參差互輝映。皎潔深看入澗泉，分明細見樵人徑。
陰森鬼廟當郵亭，雞豚日宰聞膻腥。愚夫禍福自迷惑，魍魎憑何通百靈。
月（一作日）低山曉（一作晚）問行客，已酹椒漿拜荒陌。惆悵忠貞徒自持，誰祭山頭望夫石。
[頁]卷,冊....[5462]480,15
第8筆
　　　　涉沅瀟（一作湘，注內缺二字。）　李紳
屈原死處瀟湘陰，滄浪淼淼雲沈沈。蛟龍長怒虎長嘯，山木翛翛波浪深。
煙橫日落驚鴻起，山映餘（一作雲）霞杳（一作淼）千里。鴻叫離離入暮天，霞消漠漠深雲水。
水靈（一作虛）江暗揚波濤，黿鼉動蕩風騷騷。行人愁望待明月，星漢沈浮神鬼號。
屈原爾為懷王（一作忠）沒，水府通天化靈物。何不驅雷擊電除奸邪，可憐空作沈泉（一本此下有抱冤二字）骨。
舉杯瀝酒招爾魂，月影（一作彩）滉漾開乾坤。波白（一作明）水黑山隱見，汨羅之上遙昏[5462]昏。
風帆候曉看五兩，戍鼓鼕鼕（一作）遠山響。潮滿江津猿鳥啼，荊夫楚語飛蠻槳。
瀟湘島浦無人居，風驚水暗惟鮫魚。行來擊棹獨長歎，問爾精魄何所如。
[頁]卷,冊....[5463]480,15
第9筆
　　　　逾嶺嶠止荒陬抵高要　李紳
天將南北分寒燠，北被羔裘南卉服。寒氣凝為戎虜驕，炎蒸結作蟲虺毒。
周王止化惟荊蠻，漢武鑿遠通孱顏。南標銅柱限荒徼，五嶺從茲窮險艱。
衡山截斷炎方北，迴雁峰南瘴煙黑。萬壑奔傷溢作瀧，湍飛浪激如繩直。（南人謂水為瀧，如原瀑流。自郴南至韶北，有八瀧。其名神瀧、傷瀧、雞附等瀧，皆急險不可上。南中輕舟迅疾可入此水者，因名之瀧船，善游者為瀧夫。）
千崖傍聳猿嘯悲，丹蛇玄虺潛蜲蛇。瀧夫擬楫劈高浪，瞥忽浮沈如電隨。
嶺頭刺竹蒙籠密，火拆紅蕉焰燒日。嶺上泉分南北流，行人照水愁腸骨。
陰森石路盤縈紆，雨寒日暖常斯須。瘴雲暫卷火山外，蒼茫海氣窮番禺。
鷓鴣猿鳥聲相續，椎髻曉呼同戚促。百處谿灘異雨晴，四時雷電迷昏旭。
魚腸雁足望緘封，地遠三江嶺萬重。魚躍豈通清遠（一作遂）峽，雁飛難渡漳江東。（余在南中日，知家累以其年九月九日發衡州，因寄云，菊花開日有人逢，知過衡陽迴雁峰。江樹送秋黃葉少，海天迎遠碧雲重。音書斷達聽蠻鵲，風水多虞祝媼龍。想見病身渾不識，自磨青鏡照衰容。慨然追感，以疏其下。又端州界有清遠峽，深險莫測，皆言水府為魚龍之限也。）
雲蒸地熱無霜霰，桃李冬華匪時變。天際長垂飲澗虹，簷前不去銜泥燕。（南中虹四時長見，見數則多颶風，燕不歸蟄。燕泥多沙，人懼其沾污於人，每逐其巢也。）
幸逢雷雨蕩妖昏，提挈悲歡出海門。西日眼明看少長，北風身醒辨寒溫。
賈生謫去因前席，痛哭書成竟何益。物忌忠良表是非，朝驅絳灌為讎敵。
明皇聖德異文皇，不使無辜困鬼方。漢日（一作口）傅臣終委棄，如今衰叟重輝光。
高明白日恩深海，齒發雖殘壯心在。空愧駑駘異一毛，無令朽骨慚（一作仍）千載。
[頁]卷,冊....[5463]480,15
第10筆
　　　　移九江（效何水部。余自九江及今，周一紀矣。）　李紳
秋波入白水，帆去侵空小。五兩劇奔星，檣烏疾飛鳥。
盆城依落日，盆浦看雲眇。雲眇更蒼蒼，匡山低夕陽。
楚客喜風水，秦人悲異鄉。異鄉秋思苦，江皋月華吐。
漾漾隱波亭，悠悠通月浦。津橋歸候吏，竹巷開門戶。
容膝有匡床，及肩纔數堵。隙光非白駒，懸磬我無虞。
體瘦寡行立，家肥安啜哺。天書憐譴謫，重作朱轓客。
四座眼全青，一麾頭半白。今來思往事，往事益悽然。
風月同今昔，悲歡異目前。四時嗟閱水，一紀換流年。
獨有西庭鶴，孤鳴白露天。
[頁]卷,冊....[5464]480,15
第11筆
　　　　泛五湖（效謝惠連）　李紳
范子蛻冠履，扁舟逸霄漢。嗟予抱險艱，怵惕驚瀰漫。
窮通泛濫勞，趣適殊昏旦。浴日蕩層空，浮天淼無畔。
依灘落葉聚，立浦驚鴻散。浪疊雪峰連，山孤翠（一作紫）崖斷。
風帆同巨壑，雲矗成高岸。宇宙可（一作或）東西，星辰沈粲爛。
霞生〔澒〕（澒）洞遠，月吐青熒亂。豈復問津迷，休為呂梁歎。
漂沈自詎保，覆溺心長判。吳越郡異鄉，嬰童及為玩。
依稀占井邑，嘹唳同鶴鸛。舉棹未宵分，維舟方日旰。
徵斯濟川力，若鼓凌風翰。易狎當悔游，臨深罔知難。
[頁]卷,冊....[5464]480,15
第12筆
　　　　過鐘陵（余長慶三年除江西觀察使，奉詔不之任。）　李紳
龍沙江尾抱鍾陵，水郭村（一作津）橋晚景澄。江對楚山千里月，郭連漁浦萬家燈。
省拋雙旆辭榮寵，遽落丹霄起愛憎。惆悵舊遊同草露，卻思恩顧一霑膺。
[頁]卷,冊....[5464]480,15
第13筆
　　　　泝西江[5464]　李紳
江風不定半晴陰，愁對花時盡日吟。孤棹自遲從蹭蹬，亂帆爭疾競浮沈。
一身累困懷千載，百口無虞貴萬金。空闊遠看波浪息，楚山安穩過雲岑。
[頁]卷,冊....[5465]480,15
第14筆
　　　　早發　李紳
沙洲月落宿禽驚，潮起風微曉霧生。黃鶴浪明知上信，黑龍山暗避前程。
火旗似辨吳門戍，水驛遙迷楚塞城。蕭索更看江葉下，兩鄉俱是宦遊情。
[頁]卷,冊....[5465]480,15
第15筆
　　　　守滁陽深秋憶登郡城望瑯琊　李紳
山城小閣臨青嶂，紅（一作江）樹蓮宮接薜蘿。斜日半巖開古殿，野煙浮水掩輕波。
菊迎秋節西風急，雁引砧聲北思多。深夜獨吟還不寐，坐看凝露滿庭莎。
[頁]卷,冊....[5465]480,15
第16筆
　　　　滁陽春日懷果園閒宴（園中雜樹，多手植也。）　李紳
西園到日栽桃李，紅白低枝拂酒杯。繁豔只愁風處落，醉筵多就月中開。
勸人莫折憐芳早，把燭頻看畏曉催。聞道數年深草露，幾株猶得近池臺。
[頁]卷,冊....[5465]480,15
第17筆
　　　　悲善才　李紳
　　余守郡日，有客遊者，善彈琵琶。聞其所傳，乃善才所授。頃在內庭
　　日，別承恩顧，賜宴曲江，勒善才等二十人備樂。自余今播遷，善才
　　已沒。因追敢前事，為悲善才。
穆王夜幸蓬池曲，金鑾殿開高秉燭。東頭弟子曹善才，琵琶請進（一作奏）新翻曲。
翠蛾列坐層城女，笙笛（一作歌）參差齊笑語。天顏靜聽朱絲彈，眾樂寂然無敢舉。
銜花金鳳當承撥，轉腕攏（一作籠）弦促揮抹（一作霍）[5465]。花翻鳳嘯（一作扶花翻鳳）天上來，裴回滿殿飛春雪。
抽弦度曲新聲發，金鈴玉佩相瑳切。流鶯子母飛上林，仙鶴雌雄唳明月。
此時奉詔侍金鑾，別殿承恩許召彈（一作看）。三月曲江春草綠，九霄天樂下雲端。
紫髯供奉前屈膝，盡彈妙曲當春日。寒泉注射隴水開，胡雁翻飛向（一作朔）天沒。
日曛塵暗車馬散，為惜新聲有差餘歎。明年冠劍閉橋山，萬里孤臣投海畔。
籠（一作離）禽鎩翮（一作羽）尚還（一作強迴）飛，白首生從五嶺歸。聞道善才成朽骨，空餘弟子奉音（一作宣）徽。
南譙寂寞三春晚，有客彈弦獨淒怨。靜聽深奏楚月光，憶昔初聞曲江宴。
心悲不覺淚闌干，更為調弦反覆彈。秋吹動搖神女佩，月珠敲擊水晶盤。
自憐淮海同泥滓，恨魄凝心未能死。惆悵追懷萬事空，雍門感慨（一作琴瑟）徒為爾。
[頁]卷,冊....[5466]480,15
第18筆
　　　　聞里謠效古歌　李紳
鄉里兒，桑麻鬱鬱禾黍肥。冬有襤襦夏有絺，兄鋤弟耨妻在機，
夜犬不吠開蓬扉。鄉里兒，醉還飽。濁醪初熟勸翁媼（一作嫂），
鳴鳩拂羽知年好，齊和楊花踏春草。勸年少，樂耕桑。
使君為我剪荊棘，使君為我驅豺狼。林中無虎山有鹿，水底無蛟魚有魴。
父漁子獵日歸暮（一作父子獵歸白日暮。），月明處處舂黃粱。鄉里兒，東家父老為爾言。
鼓腹那知生育恩，莫令太守馳朱轓。懸鼓一鳴盧鵲喧，惡聲主吏噪爾門，
唧唧力力烹雞豚。鄉里兒，莫悲吒。上有明王頒詔下，
重選賢良恤孤寡。春日遲遲驅五馬，留犢投錢以為謝。鄉里兒，
終爾詞。我無工（一作卻）巧唯（一作惠）無私，舉手一揮臨路岐。
[頁]卷,冊....[5466]480,15
第19筆
　　　　轉壽春守太和庚戌歲二月祗命壽陽時替裴五墉終歿因視壁題自墉而上或除名在邊坐殿歿凡七子無一存焉壽人多寇盜好訴訐時謂之凶郡獷[5466]俗特著蒙此處之顧余衰年甘躡前患俾三月而寇靜期歲而人和虎不暴物姦吏竄三載復遭邪佞所惡授賓客分司東都或舉其目或寄於風亦麤繼詩人之末云　李紳
未登崖谷尋丹灶，且歷軒窗看壁題。那遇八公生羽翼，空悲七子委塵泥。
舊壇無復翔雲鶴，廢壘曾經振鼓鼙。點檢遺編盡朝菌，應難求（一作永）望一刀圭。
[頁]卷,冊....[5467]480,15
第20筆
　　　　憶壽春廢虎坑余以春二月至郡主吏舉所職稱霍山多虎每歲採茶為患擇肉於人至春常修陷阱數十所勒獵者採其皮睛余悉除罷之是歲虎不復為害至余去郡三載　李紳
匪將履尾求兢惕，那效探雛所患爭。當路絕群嘗誡（一作試）暴，為貓驅獮亦先迎。
每推至化宣余力，豈用潛機害爾生。休逐豺狼止貪戾，好為仁獸答皇明。
[頁]卷,冊....[5467]480,15
第21筆
　　　　壽陽罷郡日有詩十首與追懷不殊今編於後兼紀瑞物（今止八首）肥河維舟阻凍祗待敕命（太和七年十二月）　李紳
罷分符竹作閒官，舟凍肥河擬棹難。食蘗苦心甘處困，飲冰持操敢辭寒。
夜燈空應漁家火，朝食還依雁宿灘。西奏血誠遙稽首，乞容歸病老江干。

淮陽效理空多病，疏受辭榮豈戀班。陳力不任趨北闕，有家無處寄東山。
疲驂豈念前程稅，倦鳥安能待暮還。珍重八公山下叟，不勞重淚更追攀。

[頁]卷,冊....[5467]480,15
第22筆
　　　　別連理樹　李紳
　　盛唐縣有連理樹二株。一株生於長育樂鄉百姓地內，從底兩枝向上為
　　一體；一本生於龍泉鄉百姓徐德地內，兩根隔澗水，交幹合為一體。
　　澗名香風，水闊一丈五尺。
垂陰敢慕甘棠葉，附幹將呈瑞木符。十步蘭茶（一作芝蘭）同秀彩，萬年枝葉表皇圖。
芟夷不及知無患，雨露曾霑自不枯。好住孤根託桃李，莫令從此混樵蘇。
[頁]卷,冊....[5468]480,15
第23筆
　　　　虎不食人　李紳
　　霍山縣多猛獸，頃常擇肉於人。每至採茶及樵蘇，常遭啖食，人不堪
　　命。自太和四年至六年，遂無侵暴。雞犬不寧，深山窮谷，夜行不止
　　。得攝令和僎狀，稱潛山縣鄉村正趙珍夜歸。中路與虎同行至家，竟
　　無傷害之意。
南山白額同馴擾，亦變仁心去殺機。不競牛甘令買患，免遭狐假妄憑威。
渡河豈適他邦害，據谷終無暴物非。爾效騶虞護生草，豈徒柔伏在淮淝。
[頁]卷,冊....[5468]480,15
第24筆
　　　　發壽陽分司敕到又遇新正感懷書事（七年正月八日立春，在壽陽凡四年。）　李紳
休為建隼臨淝守，轉作垂絲入洛人。罷閱舊林三載籍，又開新歷四年春。
雲遮北雁愁行客，柳起東風慰病身。漸喜雪霜消解盡，得隨風水到天津。
[頁]卷,冊....[5468]480,15
第25筆
　　　　初出淝口入淮　李紳
東風百里（一作五日）雪初晴，淝口冰開好濯纓。野老擁途知意重，病夫拋郡喜身輕。
人心莫壓如弦直，淮水長憐似鏡清。回首夕嵐山翠遠，楚郊煙樹隱襄（一作憶層）城。
[頁]卷,冊....[5468]480,15
第26筆
　　　　入淮至盱眙　李紳
山凝翠黛孤峰迥，淮起銀花五兩高。天外綺霞迷海鶴，日邊紅樹豔仙桃。
岸驚目眩同奔馬，浦溢心疑睹抃鼇。寄謝雲帆疾飛鳥，莫誇迴雁卷輕毛。
[頁]卷,冊....[5469]480,15
第27筆
　　　　憶東湖（南昌志：洪州城內有大湖，通章江，名曰東湖。）　李紳
菱歌罷唱鷁舟迴，雪鷺銀鷗左右來。霞散浦邊雲錦截，月昇（一作臨）湖面鏡波開。
魚驚翠羽金鱗躍，蓮脫紅衣紫菂摧。淮口值春偏悵望，數株臨水是寒梅。
[頁]卷,冊....[5469]480,15
第28筆
　　　　七年初到洛陽寓居宣教里時已春暮而四老俱在洛中分司　李紳
青莎滿地無三徑，白髮緣（一作簪）頭忝四人。官職謬齊商嶺客，姓名那重漢廷臣。
聖朝寡罪容衰齒，愚叟多慚未退身。惟有門人憐鈍拙，勸教沈醉洛陽春。
[頁]卷,冊....[5470]481,15
第29筆
　　　　初秋忽奉詔除浙東觀察使檢校右貂　李紳
龍樓寄引簪裾客，鳳闕陪趨朔望朝。疏受杜門期脫屣，買臣歸邸忽乘軺。
印封龜紐知頒爵，冠飾蟬緌更珥貂。飛詔寵榮歡里舍，豈徒斑白與垂髫。
[頁]卷,冊....[5470]481,15
第30筆
　　　　憶至鞏縣河宿待家累追懷　李紳
鞏樹翻紅秋日斜，水分伊洛照餘霞。弓開後騎低初月，鶚駐前旌拂暮鴉。
閨信坐遲青玉案，弄兒閒望白羊車。今來憶事涼風晚，煙浦空悲黃（一作寒）菊花。
[頁]卷,冊....[5470]481,15
第32筆
　　　　憶被牛相留醉州中時無他賓牛公夜出真珠輩數人（余有換樂曲詞，時小有傳於歌者。）　李紳
嚴城畫角三聲閉，清宴金樽一夕同。銀燭坐隅聽子夜，寶箏筵上起春風。
酒徵舊對慚衰質，曲換新詞感上宮（一作公）。淮海一從雲雨散，杳然俱是夢魂中。
[頁]卷,冊....[5471]481,15
第33筆
　　　　早渡揚子江（時王璠在浙西）　李紳
日衝海浪翻銀屋，江轉秋波走雪山。青嶂迥開蹲虎戍，碧流潛伏躍龍關。
地分吳楚星辰內，水迫滄溟宇宙間。焚卻戍船無戰伐，使知風教被烏蠻。
[頁]卷,冊....[5471]481,15
第34筆
　　　　憶過潤州　李紳
　　元和二年，余以前進士為鎮海軍書奏從事。秋九月兵亂，余以不從書
　　奏飛檄之詐（一作請），遭庶人李錡暴怒，腰領不殊者再三。後軍平
　　，尚書李公欲具事以聞。余以本乃勢節，非欲求容，請罷所奏。
昔年從宦干戈地，黃綬青春一魯儒。弓犯控弦招武旅（一作族），劍當抽匣問狂夫。
帛書投筆封魚腹，玄髮衝冠捋虎鬚。談笑謝金何所愧（一作貴），不為偷買用兵符。
[頁]卷,冊....[5471]481,15
第35筆
　　　　憶登棲（一作西）霞寺峰（效梁簡文，一本下有懷望二字。）　李紳
香印煙火息，法堂鐘磬餘。紗燈耿晨焰，釋子安禪居。
林葉脫紅影，竹煙含綺疏。星珠錯落耀，月宇參差虛。
顧眺匪恣適，曠襟懷卷舒。江海淼清蕩，丘陵何所如。
滔滔可問津，耕者非長沮。茅嶺感仙客，蕭園成古墟。
移步下碧峰，涉澗更躊躇。烏噪（一作戲）啄秋果，翠驚銜素魚。
迴塘彩鷁來，落景標（一作在）林箊。漾漾棹翻月，蕭蕭風襲裾。
勞歌起舊思，戚（一作感）歎竟難（一作誰）攄。卻數共遊者，凋落非里閭。
[頁]卷,冊....[5471]481,15
第36筆
　　　　憶萬歲樓望金山　李紳
　　里言金山有龍盤護。吳志云：金陵虎踞。又云：萬歲樓，往年清夜浮
　　　　於江中，有宿樓者覺之，金鎖縻於城上。
樓高雉堞千師壘，峰拔驚波萬壑攢。山絕地維消虎踞，水浮天險尚（一作上）龍盤。
蜃噓雲拱飛江島，鰲噴仙巖隔海瀾。長對碧波臨古渡，幾經風月與悲歡。
[頁]卷,冊....[5472]481,15
第37筆
　　　　過梅里七首　家於無錫四十載今敝廬數堵猶存今列題於後上家山（山即惠山）　李紳
　　余頃居梅里，常於惠山肄業。舊室猶在，垂白重遊，追感多思，因效
　　吳均體。
上家山，家山依舊好。昔去松桂長，今來容鬚老。
上家山，臨古道。高低入雲樹，蕪沒連天草。
草色綠萋萋，寒蛩遍草啼。噪鴉啼樹遠，行雁帖雲齊。
巖光翻落日，僧火開經室。竹洞磬聲長，松樓鐘韻疾。
苔階泉溜鈌，石甃青莎密。舊徑行處迷，前交坐中失。
歎息整華冠，持杯強自歡。笑歌憐稚孺，弦竹縱吹彈。
山明溪月上，酒滿心聊放。髮此淹留，垂絲匪閒曠。
青山不可上，昔事還惆悵。況復白頭人，追懷空望望。
[頁]卷,冊....[5472]481,15
第38筆
　　　　憶東郭居（效丘遲）　李紳
昔余過稚齒，從師昧知奧。徒懷利物心，不獲藏身寶。
曳婁一縫掖，出處勞昏早。醒醉迷啜哺，衣裳辨顛倒。
忠誠貫白日，直己憑蒼昊。卷舌墮讒諛，驚波息行潦。
衰禽識（一作息）舊木，疲馬知歸道。楊柳長庭柯，蘭荃覆階草。
旌旄光里舍，騎服歡妻嫂。綠鬢絕新知，蒼須稀舊老。
冠緌身忝貴，齋沐心常禱。笙磬諒諧和，庭除還灑掃。
棲遲還竹巷，物役浸江島。倏忽變星霜，悲傷滿衷（一作懷）抱。
[頁]卷,冊....[5472]481,15
第39筆
　　　　憶題惠山寺書堂　李紳
故山一別光陰改，秋露清風歲月多。松下壯心年少去，池邊衰影老人過。
白雲生滅依巖岫，青桂榮枯託薜蘿。惟有此身長是客，又驅旌旆寄煙波。
[頁]卷,冊....[5473]481,15
第40筆
　　　　憶西湖雙鸂鷘（效鮑明遠）　李紳
雙鸂鷘，錦毛斕斑長比翼。戲繞蓮叢迴錦臆，照灼花叢兩相得。
漁歌驚起飛南北，繚繞追隨不迷惑。雲間上下同棲息，不作驚禽遠相憶。
東家少婦機中語，剪斷回文泣機杼。徒嗟孔雀銜羽毛，一去東南別離苦。
五里裴回竟何補。
[頁]卷,冊....[5473]481,15
第41筆
　　　　早梅橋　李紳
早梅花，滿枝發。東風報春春未徹，紫萼迎風玉珠裂。
楊柳未黃鶯結舌，委素飄香照新月。橋邊一樹傷離別，遊蕩行人莫攀折。
不競江南艷陽節，任落東風伴春雪。
[頁]卷,冊....[5473]481,15
第42筆
　　　　翡翠塢　李紳
翡翠飛飛繞蓮塢，一啄嘉魚一鳴舞。蓮莖觸散蓮葉敧，露滴珠光似還浦。
虞人掠水輕浮弋，翡翠驚飛飛不息。直上層空翠影高，還向雲間雙比翼。
彈射莫及弋不得，日暮虞人空歎息。
[頁]卷,冊....[5473]481,15
第43筆
　　　　憶放鶴　李紳
　　頃年無錫閒居，里人獻鶴雛，余馴養之。周歲，羽毛既成，見其宛頸
　　長鳴，有煙霄之志。開籠放之，一舉衝天，復迴翔久之，乃去。[5473]
羽毛似雪無瑕點，顧影秋池舞白雲。閒整素儀三島近，迴飄清唳九霄聞。
好風順舉應摩日，逸翮將成（一作翔）莫戀群。凌勵坐看空碧外，更憐鳧鷺老江濆。
[頁]卷,冊....[5474]481,15
第44筆
　　　　過吳門二十四韻　李紳
煙水吳都郭，閶門架碧流。綠楊深淺巷，青翰往來舟。
朱戶千家室，丹楹百處樓。水光搖極浦，草色辨長洲。
憶作（一作昨）麻衣翠，（一作日，一作客。）曾為旅棹遊。放歌隨楚老，清宴奉諸侯。（貞元中，余以布衣多遊吳郡中。韋夏卿首為知遇，常陪宴段平仲、李季何、劉從周、綦毋咸一餘輩，日同杯酒。及余以太和七年領鎮會稽，則當時賓客、群吏、樂徒、寺僧、里客，無一人存者。至于韋公子，凋喪略盡。）
花寺聽鶯入，春湖看雁留。里吟傳綺唱，鄉語認歈謳。
橋轉攢虹飲（一作影），波通鬥鷁浮。竹扉梅圃靜，水巷橘園幽。
縫堵荒麋苑，穿巖破虎丘。舊風猶越鼓，餘俗尚吳鉤。
故館曾閒訪，遺基（一作蹤）亦遍搜。吹臺山木盡，香徑佛宮秋。
帳殿菰蒲掩，雲房露霧收。苧蘿妖覆（一作廢）滅，荊棘鬼包羞。
風月俄黃綬，經過半白頭。（元和七年，余以校書郎從役。再至蘇州，時范十五傳正為郡。而貞元中賓客散落，半已殂謝。及宴，而伶人酒徒悉往日者。問僧，惟令起二人。已疾。）重來冠蓋客，非復別離愁。（太和七年。余鎮會稽，劉禹錫為郡。則元和中蘇州相識，知與不知。索然皆盡，河柳衰謝。邑居更易，乃甚令威之歎也。）
候火分通陌，前旌駐外郵。水風搖綵旆，堤柳引鳴騶。
問吏兒孫隔，呼名禮敬修。顧瞻殊宿昔，語默過悲憂。
義感心空在，容衰日易偷。還持滄海詔，從此布皇猷。
[頁]卷,冊....[5474]481,15
第45筆
　　　　杭州天竺靈隱二寺頃歲亦布衣一遊及赴鎮不敢以登臨自適竟不復到寺寺多猿猱謂之孫團彌長其類因追思為詩二首（此寺殷富）　李紳
翠巖幽谷高低寺，十里松風碧嶂連。開盡春花芳草澗，遍通秋水月明泉。
石文照日分霞壁，竹影侵雲拂[5474]暮煙。時有猿猱擾鍾磬，老僧無復得安禪。

人煙不隔江城近，水石雖清海氣深。波動只觀羅剎相，靜居難識梵王心。
魚扃書瑣龍宮寶，雁塔高摩欲界金。近日尤聞重雕飾，世人遙禮二檀林。

[頁]卷,冊....[5475]481,15
第46筆
　　　　渡西陵十六韻　李紳
　　七年冬，十有三日，早渡浙江。寒雨方霖，軍吏悉在江次。越人年穀
　　未成，霪雨不止，田畝浸溢，水不及穗者數寸。余至驛，命押衙裴行
　　　　宗先齎祝辭。東望拜大禹廟，且以百姓請命。雨收雲息，日朗者三
　　旬有五日。刈穫皆畢，有以見神之不欺也。
雨送奔濤遠，風收駭浪平。截流張旆影，分岸走鼙聲。
獸逐銜波湧，龜艨噴棹輕。海門凝霧暗，江渚溼雲橫。
雁翼看舟子，魚鱗辨水營。騎交遮戍合，戈簇擁沙明。
謬履千夫長，將詢百吏情。下車占黍稷，冬雨害粢盛。
望禱依前聖，垂休翼厚生。半江尤慘澹，全野已澄清。
愛景三辰朗，祥農萬庾盈。浦程通曲嶼，海色媚重城。
弓日鞬櫜動，旗風虎豹爭。及郊揮白羽，入里卷紅旌。
愷悌思陳力，端莊冀表誠。臨人與安俗，非止奉師貞。
[頁]卷,冊....[5475]481,15
第47筆
　　　　新樓詩二十首　李紳
　　到越州之日，初引家累登新樓。望鏡湖，見元相微之題壁詩云:我是
　　玉京天上客，謫居猶得小蓬萊。四面尋常對屏障，一家終日在樓臺。
　　微之與樂天，此時只隔江津。日有酬和相答，時余移官九江，各乖音
　　問。頃在越之日，荏苒多故，未能書壁。今追思為新樓詩二十首。[5475]
　　　　新樓詩二十首　新樓
戎容罷引旌旗卷，朱戶褰開雉堞高。山聳翠微連郡閣，地臨滄海接靈鼇。
坐疑許宅驅雞犬，笑類樊妻化羽毛。惆悵桂枝零落促，莫思方朔種仙桃。
[頁]卷,冊....[5476]481,15
第48筆
　　　　新樓詩二十首　海榴亭（在新樓北。花開最早，所望更高。）　李紳
海榴亭早開繁蕊，光照晴霞破碧煙。高近紫霄疑菡萏，迥依江月半嬋娟。
懷芳不作翻風豔，別萼猶含泣露妍。搖落舊叢葉雲水隔，不堪行坐數流年。
[頁]卷,冊....[5476]481,15
第49筆
　　　　新樓詩二十首　望海亭（在臥影龍山頂上，越中最高處。）　李紳
烏盈兔缺天涯迥，鶴背松梢拂楹低。湖鏡坐隅看匣滿，海濤生處辨雲齊。
夕嵐明滅江帆小，煙樹蒼茫客思迷。蕭索感心俱是夢，九天應共草萋萋。
[頁]卷,冊....[5476]481,15
第50筆
　　　　新樓詩二十首　杜鵑樓　李紳
　　七年冬所造。自西軒延架城隅，樓前植其杜鵑，因以為名，宴遊多在
　　其上。
杜鵑如火千房拆，丹檻低看晚景中。繁豔向人啼宿露，落英飄砌怨春風。
早梅昔待佳人折，好月誰將老子同。惟有此花隨越鳥，一聲啼處滿山紅。
[頁]卷,冊....[5476]481,15
第51筆
　　　　新樓詩二十首　滿桂樓　李紳
　　八年春造。架州城西南，臨眺於外，盡見湖山，別開水扉。通杜鵑樓
　　，不啟重扃。清夜可以閒宴，因以滿桂為名也。
為憐湖水通宵望，不學樊楊卻月樓。惟待素規澄滿鏡，莫看纖魄挂如鉤。
卷簾方影侵紅燭，繞竹斜暉透[5476]碧流。蕭瑟曉（一作晚）風聞木落，此時何異（一作似）洞庭秋。
[頁]卷,冊....[5476]481,15
第52筆
　　　　新樓詩二十首　東武亭　李紳
　　亭在鏡湖上，即元相所建。亭至宏敞，春秋為競渡大設會之所。余為
　　增以板檻，延入湖中，足加步廊，以列環衛。
綠波春水湖光滿，丹檻連楹碧嶂遙。蘭鷁對飛漁棹急，彩虹翻影海旗搖。
鬥疑斑虎歸三島，散作遊龍上九霄。鼉鼓若雷爭勝負，柳堤花岸萬人招。
[頁]卷,冊....[5477]481,15
第53筆
　　　　新樓詩二十首　龍宮寺　李紳
　　此寺摧毀積歲。貞元十六年，余為布衣，東游天台。故人江西觀察使
　　崔公以殿中謫官，移疾剡溪。崔公坐中有僧人修真，自言居龍宮寺。
　　起謂余言，異日（一本此下有必當鎮此四字）為修此寺，時以狂易之
　　言不之應，僧相視久之而退。至元和二年，余以前進士為故薛革（一
　　作苹）常侍招至越中。此僧已臥疾，使門人相告。曩日所言，必當鎮
　　此，修寺之託，幸不見忘。僧又偶言寺中靈祇所相告耳。余問疾而已
　　，不能對。及後符其言，而訊其存沒。則僧及門人悉以殂謝，寺更頹
　　毀，惟荒基餘像而已。因召僧人會真，余出奉錢為葺之，累月而畢，
　　以成其往願。
銀地溪邊遇衲師，笑將花宇指潛知。定觀玄度生前事，不道靈山別後期。
真相有無因色界，化城興滅在蓮基。好令滄海龍宮子，長護金人舊浴池。
[頁]卷,冊....[5477]481,15
第54筆
　　　　新樓詩二十首　禹廟　李紳
削平水土窮滄海，畚鍤東南盡會稽。山擁翠屏朝玉帛，穴通金闕架雲霓。
祕文鏤石藏青壁，寶檢封雲化紫泥。清廟萬年長血食，始知明德與天齊。
[頁]卷,冊....[5477]481,15
第55筆
　　　　新樓詩二十首　晏安寺　李紳
　　寺在州城東北，越中謂之小北邙。
寺深松桂（一作徑）無塵事，地接荒郊帶夕陽。啼鳥歇時山寂寂，野花殘處月蒼蒼。
絳沙凝焰（一作豔）開金像，清梵銷聲閉竹房。丘壟漸平連茂草，九原何處不心傷。
[頁]卷,冊....[5478]481,15
第56筆
　　　　新樓詩二十首　龜山　李紳
　　在鏡湖中。山形如龜，山上有寺名永安，則元相所移置者。
一峰凝黛當明鏡，十仞喬松倚翠屏。秋月滿時侵兔魄，素波搖處動龜形。
舊深崖谷藏仙島，新結樓臺起佛扃。不學大蛟憑水怪，等閒雪（一作雷）雨害生靈。
[頁]卷,冊....[5478]481,15
第57筆
　　　　新樓詩二十首　重臺蓮　李紳
綠荷舒卷涼風曉，紅萼開縈紫菂重。游（一作雙）女漢皋爭笑臉，二妃湘浦並（一作對）愁容。
自含秋露貞姿結（一作潔），不競春妖冶態穠。終恐玉京仙子識，卻將（一作持）歸種碧池峰（一作中）。
[頁]卷,冊....[5478]481,15
第58筆
　　　　　　　　新樓詩二十首　　橘園　　李紳
江城霧斂輕霜早，園橘千株欲變金。朱實摘時天路（一作露）近，素英飄處海雲深。
懼同枳棘愁遷徙，每抱馨香委照臨。憐爾結根能（一作宜）自保，不隨寒暑換貞心。
[頁]卷,冊....[5478]481,15
第59筆
　　　　　　　　新樓詩二十首　　寒林寺　　李紳
　　　　寺在城郭最囂煩處，自有一峰，巖壑皆入寺中。[5478]
最深城郭在人煙，疑借壺中到梵天。巖樹桂花開月殿，石樓風鐸繞金仙。
地無塵染多靈草，室鑒真空有定泉。應是法宮傳覺路，使無煩惱見青蓮。
[頁]卷,冊....[5479]481,15
第60筆
　　　　新樓詩二十首　北樓櫻桃花　李紳
開花占得春光早，雪綴雲裝萬萼輕。凝艷拆得初照日，落英頻處乍聞鶯。
舞空柔弱看無力，帶月蔥蘢似有情。多事東風入閨闥，盡飄芳思委江城。
[頁]卷,冊....[5479]481,15
第61筆
　　　　新樓詩二十首　城上薔薇　李紳
薔薇繁豔滿城陰，爛熳開紅次第深。新蕊度香翻宿蝶，密房飄影戲晨（一作新）禽。
竇閨織婦慚詩句，南國佳人怨錦衾。風月寂寥思往事，暮春空賦白頭吟。
[頁]卷,冊....[5479]481,15
第62筆
　　　　新樓詩二十首　南庭竹　李紳
東南舊美凌霜操，五月凝陰入坐寒。煙惹翠梢含玉露，粉開春籜聳琅玕。
莫令戲馬童兒見，試引為龍道士看。知爾（一作須信）結根香實在，鳳凰終擬下雲端。
[頁]卷,冊....[5479]481,15
第63筆
　　　　新樓詩二十首　琪樹　李紳
　　琪樹垂條如弱柳，結子如碧珠，三年子可一熟，每歲生者相續。一年
　　綠，二年碧，三年者紅。綴於條上，璀錯相間。
石橋峰上棲玄鶴，碧闕（一作澗）巖邊蔭羽人。冰葉萬條垂碧實，玉珠千日保青春。
月中泣露應同浥，澗底侵雲尚有塵。徒使茯苓成琥珀，不為松（一作枯）老化龍鱗。（一本第三聯缺，第七句作長向月中清泣露。）
[頁]卷,冊....[5479]481,15
第64筆
　　　　新樓詩二十首　海棠（一本下有梨字）[5479]　李紳
海邊佳樹生奇彩，知是仙山取得栽。瓊蕊籍中聞閬苑，紫芝圖上見蓬萊。
淺深芳萼通宵換，委積紅英報曉開。寄語春園百花道，莫爭顏色泛金杯。
[頁]卷,冊....[5480]481,15
第65筆
　　　　新樓詩二十首　水寺　李紳
煙波野寺經過處，水國蒼茫夢想中。雲散浦間江月迥，日曛洲渚海潮通。
坐看魚鳥沈浮遠，靜見樓臺上下同。聞道化城方便喻，只應從此到龍宮。
[頁]卷,冊....[5480]481,15
第66筆
　　　　新樓詩二十首　靈汜橋　李紳
靈汜橋邊多感傷，分明湖派繞回塘。岸花前後聞幽鳥，湖月高低怨（一作映）綠楊。
能促歲陰惟白髮，巧乘風馬是春光。何須化鶴歸華表，卻數凋零念越鄉。
[頁]卷,冊....[5480]481,15
第67筆
　　　　若耶溪　李紳
　　西施採蓮、歐冶鑄劍所。
嵐光花影繞山陰，山轉花稀到碧潯。傾國美人妖豔遠，鑿山良冶鑄鑪深。
凌波莫惜臨妝面，瑩鍔當期出匣心。應是蛟龍長不去，若耶秋水尚沈沈。
[頁]卷,冊....[5480]481,15
第68筆
　　　　登（一作祭）禹廟迴降雪五言二十韻　李紳
　　此詩一首，在越所作，今編入卷內。大和八年十月，冬喧無雪，自訪
　　禹廟所禱（一作祈）。其日迴舟至湖半，陰雲四合，飛霰大降者三日
　　，積雪盈尺。浙江中流，乃分陰雪，杭州並無所霑。
金奏雲壇畢，同雲拂雪（一作海）來。玉田千畝合，瓊室萬家開。
湖暗冰封鏡，山明樹變梅。裂繒分井陌，連璧[5480]混樓臺。
麻引詩人興，鹽牽謝女才。細疑歌響盡，旋作舞腰迴。
著水鵝毛失，鋪松鶴羽摧。半崖雲掩映，當砌月裴回。
遇物纖能狀，隨方巧若裁。玉花全綴萼，珠蚌盡呈胎。
志士書頻照，鮫人杼正催。妒妝凌粉匣，欺酒上瓊杯。
海使迷奔轍，江濤認暗雷。疾飄風作馭，輕集霰為媒。
劍客休矜利，農師正念摧。瑞彰知有感，靈貺表無災。
堯歷占新慶，虞階想舊陪。粉凝鸞閣下，銀結鳳池隈。
雞樹花驚笑，龍池絮欲猜。勞歌會稽守，遙祝永康哉。
[頁]卷,冊....[5481]481,15
第69筆
　　　　題法華寺五言二十韻（注內缺一宇）　李紳
　　此一首亦在越所作。寺內靈異，隨注其下。以越人題詩者，前後皆不
　　備言，今編于追昔遊卷中。寺內禪師草廬持經，感普賢見於前。
花界無生地，慈宮有相天。化娥騰寶像，留影閟金。
仙（寺內因普賢見身於持經僧前，因此置寺。）殿湧全身塔，池開半月泉。十峰排碧落，雙澗合清漣。（寺前後有十峰迴繞，雙澗合流之。）
藥草經行遍，香燈次第燃。戒珠高臘護，心印祖僧傳。（此寺僧律嚴肅，持經皆承師教。）
瓶識先羅漢，衣存舊服田（寺內有約法師水瓶，梁朝宮人所製袈裟。）。幻身觀火宅，昏眼照青蓮。
住覺超真境，依遊渡法船。化城珠百億，靈跡冠三千。
蕭壁將沈影，梁薪尚綴煙（寺前昭明太子畫真，又梁時薪公影尚在）。色塵知有數，劫燼豈無年、
龍噴疑通海，鯨吞想漏川（寺內有梁朝銅龍吐泉，銅鯨飲水。以注諸院。）。磬疏聞啟梵，鐘息見安禪。
指喻三車覺，開迷五陰纏。教通方便入，心達是非詮。
貝葉千花藏，檀林萬寶篇。坐嚴獅子迅，幢飾網珠懸。
極樂知無礙，分明應有緣。還將意功德（一作功德意），留偈法王前。
[頁]卷,冊....[5481]481,15
第70筆
　　　　宿越州天王寺　李紳
　　太和八年，自浙東觀察使有除太子賓客，分司東都，始發州郭。越人
　　父老男女數萬，攜壺觴至江津相送。
海隅布政慚期月，江上霑巾愧萬人。休（一作才）按簿書懲黠吏，未齊風俗昧良臣。
壺冰自潔中無玷，鏡水非求下見鱗。清夜佛宮觀色相，卻歸前老更前身。
[頁]卷,冊....[5482]482,15
第71筆
　　　　卻渡西陵別越中父老　李紳
海潮晚上江風急，津吏篙師語默齊。傾手奉觴看故老，擁流爭拜見孩提。
慚非杜母臨襄峴，自鄙朱翁別會稽。漸舉雲帆煙水闊，杳然鳧雁各東西。
[頁]卷,冊....[5482]482,15
第72筆
　　　　卻到浙西　李紳
　　出杭州界入蘇州。八年，浙西六郡災旱，百姓饑殍，道路相望，米價
　　翔貴。是歲，浙東大稔，因請出米五萬斛賤估，以救浙西居人。詔下
　　蒙允。是歲，王璠不奏饑旱，反怒鄰近所救，以為賣己。遂與王涯合
　　計誣搆，罔上奏陳。米非官米，足求私利。及璠伏誅，蒙聖恩加察姦
　　邪所罔。初如浙西蘇州界，吳人以卹災之惠，猶懼旌幡留戒於迥野之
　　處。不及城郭之所，則相率拜泣於舟楫前。是歲，盧周仁為蘇州刺史。[5482]
臨平水竭蒹葭死，里社蕭條旅館秋。嘗歡晉郊無乞糴，豈忘吳俗共分憂。
野悲揚目稱嗟食，林極翳桑顧所求。苛政尚存猶惕息，老人偷拜擁前舟。（臨平湖竭，鄉人言，人有饑患，是歲中水竭。魚鳥皆死。）
[頁]卷,冊....[5483]482,15
第73筆
　　　　蘇州不住遙望武丘報恩兩寺　李紳
秋山古寺東西遠，竹院松門悵望同。幽鳥靜時侵徑月，野煙消處滿林風。
塔分朱雁餘霞外，剎對金螭落照中。官備散寮身卻累，往來慚謝二蓮宮。
[頁]卷,冊....[5483]482,15
第74筆
　　　　迴望館娃故宮　李紳
江雲斷續草綿連，雲隔秋波樹覆煙。飄雪荻花鋪漲渚，變霜楓葉卷平田。
雀愁化水喧斜日，鴻怨驚風叫暮天。因問館娃何所恨，破吳紅臉尚開蓮。
[頁]卷,冊....[5483]482,15
第75筆
　　　　姑蘇台雜句　李紳
　　臺今遺跡平蕪。連接靈巖寺，採香徑、響屧廊皆在寺內。越書稱越王
　　黃獻吳王黃金樓楣，吳王因造姑蘇臺。因獻楣，遂以黃金盡飾樓，以
　　破其國。
越王巧破夫差國，來獻黃金重雕刻。西施醉舞花艷傾，妒月嬌娥恣妖惑。
姑蘇百尺曉鋪開，樓楣盡化黃金臺。歌清管咽歡未極，越師戈甲浮江來。
伍胥抉目看吳滅，范蠡全身霸西越。寂寞千年盡古墟，蕭條兩地皆明月。
靈巖香徑掩禪扉，秋草荒涼遍落暉。江浦迴看鷗鳥沒，碧峰斜見鷺鶯飛。
如今白髮星星滿，卻作閒官不閒散。野寺經過懼悔尤，公程迫蹙悲秋館。
吳鄉越國舊淹留，草樹煙霞昔遍遊。雲木（一作外）夢迴（一作魂）多感歎，不惟惆悵至長洲。
[頁]卷,冊....[5483]482,15
第76筆
　　　　開元寺（一本下有石字）　李紳
　　此寺多太湖石，有峰巒奇狀者，頃年多遊寓於此。及太和七年，。往來
　　皆不復到寺中，石大半亦無也。
十層花宇真毫相，數仞峰巒閟月扉。攢立寶山中色界，散周香海小輪圍。
坐隅咫尺窺巖壑，窗外高低辨翠微。難保爾形終不轉，莫令偷拂六銖衣。
[頁]卷,冊....[5484]482,15
第77筆
　　　　皋橋　李紳
伯鸞憔悴甘飄寓，非向囂塵隱姓名。鴻鵠羽毛終有志，素絲琴瑟自諧聲。
故橋秋月無家照，古井寒泉見底清。猶有餘風未磨滅，至今鄉里重和鳴。
[頁]卷,冊....[5484]482,15
第78筆
　　　　真娘墓　李紳
　　吳之妓人，歌舞有名者。死葬於吳武秋寺前，吳中少年從其志也。墓
　　多花草，以滿其上，嘉興縣前亦有吳妓人蘇小墓。風雨之夕，或聞其
　　上有歌吹之音。
一株繁艷春城盡，雙樹慈門忍草生。愁態自隨風燭滅，愛心難逐雨花輕。
黛消波月空蟾影，歌息梁塵有梵聲。還似錢塘蘇小小，祗應迴首是卿卿。
[頁]卷,冊....[5484]482,15
第79筆
　　　　卻望（一作到）無錫（一本有望字）芙蓉湖　李紳
水寬山遠煙嵐迥，柳岸縈迴在碧流。清書不風鳧雁少，卻疑初夢鏡湖秋。

丹橘村邊獨（一作燭，一作煙。）火微，碧流明處雁初飛。蕭條落葉（一作日）垂楊岸，隔水寥寥聞擣衣。

逐波雲影參差遠，背日嵐光隱見深。猶似望中連海樹，月生湖上是山陰。[5484]

舊山認得煙嵐近，湖水平鋪碧岫間。喜見雲泉還悵望，自慚山叟不歸山。

翠崖幽谷分明處，倦鳥歸雲（一作山）在眼前。惆悵白頭為四老，遠隨塵土去伊川。

[頁]卷,冊....[5485]482,15
第80筆
　　　　重到惠山　李紳
　　再到石泉寺內，有禪師鑒玄影堂，在寺南峰下。頃年與此僧同在惠山
　　十年，鑒玄在偶壽村相訪，因追舊歡。
碧峰依舊松筠老，重得經過已白頭。俱是海天黃葉信，兩逢霜節菊花秋。
望中白鶴憐歸翼，行處青苔恨昔遊。還向窗間（一作竹窗）名姓下，數行添記別離愁。（萬首絕句分為二首。）
[頁]卷,冊....[5485]482,15
第81筆
　　　　鑒玄影堂　李紳
香燈寂寞網塵中，煩惱身須色界空。龍缽已傾無法雨，虎床猶在有悲風。
定心池上浮泡沒，招手巖邊夢幻通。深夜月明松子落，儼然聽法侍生公。
[頁]卷,冊....[5485]482,15
第82筆
　　　　別石泉　李紳
　　在惠山寺松竹之下。甘爽，乃人間靈液，清澄鑒（一作見）肌骨，含
　　　　漱開神慮。茶得此水，皆盡芳味。
素沙見底空無色，青石潛流暗有聲。微渡竹風涵淅瀝，細浮松月透輕明。
桂凝秋露添靈液，茗折香芽泛玉英。應是梵宮連洞府，浴池今化醒泉清。
[頁]卷,冊....[5485]482,15
第83筆
　　　　別雙溫樹　李紳
　　往年於惠山書房前手植，今已喬柯。數尋干雲，蔥翠蔭日。此樹移過
　　江多死，有類丹橘。
翠條盈尺憐孤秀，植向西窗待月軒。輕剪綠絲秋葉暗，密扶纖幹夏陰繁。
故山手種（一作植）空懷想，溫室心[5485]知不敢言。看爾拂雲今得地，莫隨陵谷改深根。
[頁]卷,冊....[5486]482,15
第84筆
　　　　重別西湖　李紳
　　東去日前，別湖中（一作西湖）雙鸂鷘、翡翠、早梅等三題。及西來
　　，則鸂鷘、翡翠悉皆翔失。梅衰秋葉，重起前歎耳。
浦邊梅葉看凋落，波上雙禽去寂寥。吹管曲傳花易失，織文機學羽難飄。
雪欺春早摧芳萼，隼勵秋深拂翠翹。繁豔彩毛無處所，盡成愁歎別谿橋。
[頁]卷,冊....[5486]482,15
第85筆
　　　　毘陵東山　李紳
　　東山在毘陵驛，南連水西館。館即獨孤及在郡所置，荒廢已久。至孟
　　公簡重修，植以花木松竹等，可玩。孟公在郡日，余以校書郎從役，
　　同宴於此，今則荒廢仍舊。
昔人別館淹留處，卜築東山學謝家。叢桂半空摧枳棘，曲池平盡隔煙霞。
重開漁浦連天月（一作日），更種春園滿地花。依舊秋風還寂寞，數行衰柳宿啼鴉。
[頁]卷,冊....[5486]482,15
第86筆
　　　　建元寺（一作和郭鄖寒食）　李紳
　　寺在常州東郭。（一作常州建元寺，在郡東郭。）松扉竹院，各在岡
　　阜。地甚疏通，連接郊外每歲寒食里人灑掃經過之所。大曆中，詩人
　　郭雲（一作鄖。）曾賦寒食詩贈吏部先兄。詩云：蘭陵士女滿晴川，
　　　　郊外紛紛拜古埏。萬井人家初禁火，九原松柏自生煙。人間後事非前
　　　　事，鏡裏今年老去年。介子終知祿不及，王孫誰復更相憐。當時以為
　　　　絕唱。嘗在童兒，即聞此詩，非欲繼和，蓋紀事因書。
江城物候傷心地，遠寺經過禁火辰。芳草壟邊迴首客，野花叢裏斷腸人。
紫荊繁豔空門晝，紅藥深開古[5486]殿春。歎息光陰催白髮，莫悲風月獨霑巾。
[頁]卷,冊....[5487]482,15
第87筆
　　　　　　　　卻到金陵登北固亭　　李紳
龍形江影隔雲深，虎勢山光入浪沈。潮蹙海風驅萬里，日浮天塹洞千尋。
眾峰作限橫空碧，一柱中維徹底（一本此字缺）金。還叱橶師看五兩，莫令辜負濟川心。
[頁]卷,冊....[5487]482,15
第88筆
　　　　望鶴林寺　李紳
　　仍歲往來牽迫，皆不得往。元和初，在故度支尚書兄賓府，多因閒暇
　　，經遊此寺。寺內有木蘭、杜鵑繁茂，人言至今猶未衰竭。
鶴棲峰下青蓮宇，花發江城世界春。紅照日高殷奪火，紫凝霞曙瑩銷塵。
每思載酒悲前事，欲問題詩想舊身。自歎秋風勞物役，白頭拘束一閒人。
[頁]卷,冊....[5487]482,15
第89筆
　　　　宿瓜州　李紳
煙昏水郭津亭晚（一作曉），迴望金陵若動搖。衝浦迴風翻宿浪，照沙低月斂殘潮。
柳經寒露看蕭索，人改衰容自寂寥。官冷舊諳唯旅館，歲陰輕薄是涼飆。
[頁]卷,冊....[5487]482,15
第90筆
　　　　入揚州郭　李紳
　　潮水舊通揚州郭內，大曆已後，潮信已通。李頎詩：鸕鷷山頭片雨晴
　　，揚州郭裏見潮生。此可以驗。
菊芳沙渚殘花少，柳過秋風墜葉疏。堤繞門津喧井市，路交村陌混樵漁。
畏衝生客呼童僕，欲指潮痕問里閭。非為掩身羞白髮，自緣多病喜肩輿。
[頁]卷,冊....[5487]482,15
第91筆
　　　　宿揚州水（一本無水字）館　李紳
舟依淺岸（一作浦）參差合，橋映晴虹上下連。輕楫過時搖水月，遠燈繁處隔秋煙。
卻思海嶠還淒歎，近涉江濤更凜然。閒憑欄干指星漢，尚疑軒蓋在樓船。
[頁]卷,冊....[5488]482,15
第92筆
　　　　州中小飲便別牛相　李紳
笙歌罷曲辭賓侶，庭竹移陰就（一作近）小齋。愁不解顏徒滿酌，病非傷肺為憂懷。
恥矜學步貽身患，豈慕醒狂躡禍階。從此別離長酩酊，洛陽狂狷任椎埋。
[頁]卷,冊....[5488]482,15
第93筆
　　　　卻過淮陰弔韓信廟　李紳
功高自棄漢元臣，遺廟陰森楚水濱。英主任賢增虎翼，假王徼福犯龍鱗。
賤能忍恥卑狂少，貴乏懷忠近佞人。徒用千金酬一飯，不知明哲重防身。
[頁]卷,冊....[5488]482,15
第94筆
　　　　卻入泗口　李紳
洪河一派清淮接，堤草蘆花萬里秋。煙樹寂寥（一作蒼茫）分楚澤，海雲明滅滿（一作見）揚州。
望深江漢連天遠，思起鄉閭（一作關）滿眼愁。惆悵路岐真（一作惟）此處，夕陽西沒水東流。
[頁]卷,冊....[5488]482,15
第95筆
　　　　重入洛陽東門　李紳
商顏重命伊川叟，時事知非入洛人。連野碧流通御苑，滿階（一作街）秋草過天津。
每慚清秩容衰齒，猶有華簪寄病身。驅馬獨歸尋里巷，日斜行處舊紅塵。
[頁]卷,冊....[5488]482,15
第96筆
　　　　拜三川守[5488]　李紳
　　開成元年三月二十五日，蒙恩除河南尹。四月六日，詔下洛陽。是月
　　自春不雨，已踰六旬。此日謝恩，未詣公府，馳禱龍祠。止九日，大
　　降膏澤，連霪浹日，時苗頓茂。又里巷比多惡少，皆免（一作危）帽
　　　　散衣，聚為群鬥。或差肩追繞擊大毬，里言謂之打棍諳論。士庶苦之
　　　　，車馬逢者不敢前，都城為患日久。詔下之日，此輩皆失所在，卻歸
　　　　負販之業，閭里間無復前患。
恭承寵詔臨伊洛，靜守朝章化比閭。風變市兒驚偃草，雨晴郊藪謬隨車。
改張琴瑟移膠柱，止息笙篁辨魯魚。唯有從容期一德，使齊文教奉皇居。
[頁]卷,冊....[5489]482,15
第97筆
　　　　慶雲兒　李紳
　　夏六月，准詔祭中嶽，宿少林寺，祭畢歸寺。有慶雲見於峰，初如絳
　　綃蒙覆上下。巖樹透徹，虛明照日。俄頃，諸涯谷間盡祥雲，紛郁綿
　　布，自午至未不散。
禮成中嶽陳金冊，祥報卿雲冠玉峰。輕未透林疑待鳳，細非行雨詎從龍。
卷風變彩霏微薄，照日籠光映隱（一作隱映）重。還入九霄成沆瀣，夕嵐生處鶴歸松。
[頁]卷,冊....[5489]482,15
第98筆
　　　　靈蛇見少林寺　李紳
　　二大松上有青蛇，不知所自。下馬之際，忽墜於地。盤結異狀，若紫
　　組綬。青光熒射，逼之不怒。問其寺僧，僧云：嘗見。因令祝以箱奩
　　引之，遂逶迤就器。送寺外，倏忽如失之。
瑣文結綬靈蛇降，蠖屈螭盤顧視閒。鱗蹙翠光抽璀璨，腹連金彩動彎環。
已應蛻骨風雷後，豈效銜珠草莽間。知爾全身護崑閬，不矜揮尾在常山。
[頁]卷,冊....[5489]482,15
第99筆
　　　　拜宣武軍節度使　李紳
　　開成元年六月二十六日，制授宣武節度使。七月三日，中使劉泰押送
　　旌節止洛陽。五日赴鎮，出都門，城內少長士女相送者數萬人。至白
　　馬寺，涕泣當車者不可止。少尹嚴元容鞭胥吏市人，怒其戀慕。留臺
　　御史杜牧使臺吏遮歐百姓，令其廢祖帳。
油幢並入虎旗開，錦橐從天鳳詔來。星應魏師新鼓角，地嫌梁苑舊池臺。
日暉紅旆分如電，人擁青門動若雷。伊洛鏡清迴首處，是非紛雜任塵埃。
[頁]卷,冊....[5490]482,15
第100筆
　　　　到宣武三十韻　李紳
　　七月十二日到汴州。是月，鄭汴間不雨已餘月，秋苗已悴。十日至圃
　　田，天雨已餘，至十二日朝旨。秋稼頓，軍禮亦成矣。
七月趨梁苑，三年謝尹京。舊風除物蠹，新律奉師貞。
龍節雙油重，蛇矛百練明。躍魚連後旆，騰虎耀前旌。
路轉金神並，川開鐵馬橫。擁旄差白羽，分轡引紅纓。
在浚風煙接，維嵩鞏洛清。貫魚奔騎疾，連雁卷行輕。
煙壘風調角，秋原雨洗兵。宿雲看布甲，疏柳見分營。
鼓徹通宵警，和門候曉晴。虎符三校列，魚冑萬夫迎。
弄馬猿猱健，奔車角觝呈。駕肩傍隘道，張幕內連楹。
森戟承三令，攢戈退一聲。及郊知雨過，觀俗辨風行。
望宋憐思女，遊梁念客卿。義夫留感激，公子播英名。
澤廣豚魚洽，恩宣豈弟生。善師忘任智，中略在推誠。
式宴歌鍾合，陳筵綺繡并。戲鼙千卒躍，均酒百壺傾。
樂與師徒共，歡從井邑盈。教通因漸染，人悅尚和平。
授鉞慚分閫，登壇荷列城。虛裘朝獨坐，雄劍夜孤鳴。
白髮侵霜變，丹心捧日驚。衛青終[5490]保志，潘岳未忘情。
期月終迷化，三年詎有成。惟看波海動，天外斬長鯨。
[頁]卷,冊....[5491]482,15
第101筆
　　　　江南暮春寄家　李紳
雒陽城見梅迎雪，魚口橋逢雪送梅。劍水寺前芳草合，鏡湖亭上野花開。
江鴻斷續翻雲去，海燕差池拂水回。想（一作鄰）得心知近寒食，潛聽喜鵲望歸來。
[頁]卷,冊....[5492]483,15
第102筆
　　　　奉酬樂天立秋夕有懷見寄　李紳
深夜星漢靜，秋風初報涼。階篁淅瀝響，露葉參差光。
冰兔半升魄，銅壺微滴（一作漏）長。薄帷乍飄卷，襟帶輕搖颺。
此際（一作北除）昏（一作魂）夢清，斜月滿軒房。屣履步前楹，劍戟森在行。
重城宵正分，號鼓互相望。獨坐有所思，夫君鸞鳳章。
天津落星河，一葦安可航。龍泉白玉首，魚服黃金裝。
報國未知效，惟鵜徒在梁。裴回顧戎旃，顥氣生東方。
衰葉滿欄草，斑毛盈鏡霜。羸牛未脫轅，老馬強騰驤。
吟君白雪唱，慚愧巴人腸。
[頁]卷,冊....[5492]483,15
第103筆
　　　　山出雲　李紳
杳靄祥雲起，飄颺翠嶺新。縈峰開石秀，吐葉間松春。
林靜翻空少，山明度嶺頻。迴崖時掩鶴，幽澗或隨人。
姑射朝凝雪，陽臺晚伴神。悠悠九霄上，應坐玉京賓。
[頁]卷,冊....[5492]483,15
第104筆
　　　　上黨奏慶雲見　李紳
飛龍久馭宇，真氣尚興雲。五色傳嘉瑞，千齡表聖君。
從風忽蕭索，依漢更氛氳。影徹天初霽，光鮮日未曛。
表祥近（一作來）自遠，垂化聚還分。寧作無依者，空傳陶令文。
[頁]卷,冊....[5493]483,15
第105筆
　　　　華山慶雲見　李紳
聖主祠名岳，高風發慶雲。金柯初繚繞，玉葉漸氛氳。
氣色含珠日，晴光吐翠雰。依稀來鶴態，髣髴列仙群。
萬樹流光影，千潭寫錦文。蒼生欣有望，祥瑞在吾君。
[頁]卷,冊....[5493]483,15
第106筆
　　　　欲到西陵寄王行周　李紳
西陵沙岸回流急，（西陵渡在蕭山縣西二十里。錢王以陵非吉語，改名西興。）船底黏沙去岸遙。驛吏遞呼催下纜，棹郎閒立道齊橈。
猶瞻伍相青山廟，（盧文輔伍子胥祠銘曰，漢史胥山。今名青山，謬也。）未見雙童白鶴橋。欲責舟人無次第，自知貪酒過春潮。
[頁]卷,冊....[5493]483,15
第107筆
　　　　華頂　李紳
欲向仙峰煉九丹，獨瞻華頂禮仙壇。石標琪樹凌空碧，水挂銀河映月寒。
天外鶴聲隨絳節，洞中雲氣隱瑯玕。浮生未有從師地，空誦仙經想羽翰。（見天台勝蹟錄。）
[頁]卷,冊....[5493]483,15
第108筆
　　　　鶯鶯歌（一作東飛伯勞西飛燕歌，為鶯鶯作。）　李紳
伯勞飛遲燕飛疾，垂楊綻金花笑日。綠窗嬌女字鶯鶯，金雀婭鬟年十七。
黃姑上天阿母在，寂寞霜姿素蓮質。門掩重關蕭寺中，芳草花時不曾出。
[頁]卷,冊....[5493]483,15
第109筆
　　　　贈毛仙翁　李紳
憶昔我祖神仙主，玄元皇帝周柱史。曾師軒黃友堯湯，混跡和光佐周武。
周之天子無仙氣，成武康昭都瞥爾。穆王粗識神仙事，八極輪蹄方逞志。
鶴髮韜真世不知，日月星辰幾回死。金鼎作丹丹化碧，三萬六千神入宅。
仙兄受術幾千年，已是當時駕鴻客。海光悠容天路長，春風玉女開宮院。
紫筆親教書姓名，玉皇詔刻青金簡。桂窗一別三千春，秦妃鏡裏娥媚新。
忽控香虯天上去，海隅劫石霄花塵。一從仙駕辭中土，頑日昏風老無主。
九州爭奪無時休，八駿垂頭避豺（一作狼）虎。我亦玄元千世孫，眼穿望斷蒼煙根。
花麟白鳳竟冥寞，飛春走月勞神昏。百年命促奔馬疾，愁腸盤結心摧崒。
今朝稽首拜仙兄，願贈丹砂化秋骨。
[頁]卷,冊....[5494]483,15
第110筆
　　　　和晉公三首　李紳
鳳儀常欲附，蚊力自知微。願假樽罍末，膺門自此依。

貂蟬公獨步，鴛鷺我同群。插羽先飛酒，交鋒便著文。

窮陰初莽蒼，離思漸氛氳。殘雪午橋岸，斜陽伊水濱。

[頁]卷,冊....[5494]483,15
第111筆
　　　　古風（一作憫農）二首　李紳
春種一粒粟，秋成（一作收）萬顆子。四海無閒田，農夫猶餓死。

鋤禾日當午，汗滴禾下土。誰知盤中餐，粒粒皆辛苦。

[頁]卷,冊....[5494]483,15
第112筆
　　　　柳二首[5494]　李紳
陶令門前罥接籬，亞夫營里拂朱旗。人事推移無舊物，年年春至綠垂絲（一作絲垂）。

千條垂（一作楊）柳拂金絲，日暖牽風葉學眉。愁見花飛狂（一作狂飛）不定，還同輕薄五陵兒。

[頁]卷,冊....[5495]483,15
第113筆
　　　　題白樂天文集（樂天藏書東都聖善寺，號白氏文集，紳作詩以美之。）　李紳
寄玉蓮花藏，緘珠貝葉扃。院閒容客讀，講倦許僧聽。
部列雕金榜，題存刻石銘。永添鴻寶集，莫雜小乘經。
[頁]卷,冊....[5495]483,15
第114筆
　　　　答章孝標　李紳
假金方用真金鍍，若是真金不鍍金。十載長安得一第，何須空腹用高心。（來詩有金湯鍍了之句。）
[頁]卷,冊....[5495]483,15
第115筆
　　　　朱槿花　李紳
瘴煙長暖無霜雪，槿豔繁花滿樹紅。每歎芳菲四時厭，不知開落有春風。
[頁]卷,冊....[5495]483,15
第116筆
　　　　至潭州聞猿　李紳
昔陪天上三清客，今作端州萬里人。湘浦更聞猿夜嘯，斷腸無淚可霑巾。
[頁]卷,冊....[5495]483,15
第117筆
　　　　江亭　李紳
瘴江昏霧連天合，欲作家書更斷腸。今日病身悲狀候，豈能埋骨向炎荒。
[頁]卷,冊....[5495]483,15
第118筆
　　　　紅蕉花　李紳
紅蕉花樣炎方識，瘴水溪邊色最深。葉滿叢深殷似火，不唯燒眼更燒心。
[頁]卷,冊....[5495]483,15
第119筆
　　　　憶漢月[5495]　李紳
花開花落無時節，春去春來有底憑。燕子不藏雷不蟄，燭煙昏霧暗騰騰。
[頁]卷,冊....[5496]483,15
第120筆
　　　　端州江亭得家書二首　李紳
雨中鵲語喧江樹，風處蛛絲颺水潯。開拆遠書何事喜，數行家信抵千金。

長安別日春風早，嶺外今來白露秋。莫到淮南悲木葉，不聞搖落更堪愁。

[頁]卷,冊....[5496]483,15
第121筆
　　　　聞猿　李紳
見說三聲巴峽深，此時行者盡沾襟。端州江口連雲處，始信哀猿傷客心。
[頁]卷,冊....[5496]483,15
第122筆
　　　　贈韋金吾　李紳
自報金吾主禁兵，腰間寶劍重橫行。接輿也是狂歌客，更就將軍乞一聲。
[頁]卷,冊....[5496]483,15
第123筆
　　　　　　　　長門怨　　李紳
宮殿沈沈曉欲分，昭陽更漏不堪聞。珊瑚枕上千行淚，不是思君是恨君。
[頁]卷,冊....[5496]483,15
第124筆
　　　　　　　　龜山寺魚持　　李紳
汲水添池活白蓮，十千鬐鬣盡生天。凡庸不識慈悲意，自葬江魚入九泉。
剃髮多緣是代耕，好聞人死惡人生。祇園說法無高下，爾輩何勞尚世情。
[頁]卷,冊....[5496]483,15
第125筆
　　　　　　　　賦月　　李紳
　　　　白樂天分司東洛，朝賢悉會興化亭送別。酒酣，各請一字至七字詩，
　　　　以題為韻。
月，光輝。皎潔，耀乾坤。
靜空闊，圓滿中秋。玩爭詩哲，玉兔鏑難穿。
桂枝人共折，萬象照乃無私。瓊臺豈[5496]遮君謁，抱琴對彈別鶴聲。
不得知音聲不切。
[頁]卷,冊....[5497]483,15
第126筆
　　　　句　李紳
君詠風月夕，余當童年稚。閒窗讀書罷，偷詠左司篇。（韋應物為滁州刺使，有登北樓詩。紳後為刺史繼和，存句止此。見方輿勝覽。）
[頁]卷,冊....[5497]483,15