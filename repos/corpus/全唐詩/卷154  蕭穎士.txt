第1筆
　　　　江有楓一篇十章（并序）　蕭穎士
　　江有楓，思陸鄭二友吳會舊遊，且疾讒也。臣（一作君）宦於尹府，以
　　直方不偶，見逼讒佞，惟古之賢者，有避色避言之義，矯然去之。二室
　　之間，有槭樹焉，與江南楓形胥類，憩於其下，而作是詩，以貽夫二三
　　子焉。
江有楓，其葉蒙蒙。我友自東，于以遊從。

山有槭，其葉漠漠。我友徂北，于以休息。

想彼槭矣，亦類其楓。矧伊懷人，而忘其東。

東可遊矣，會之丘矣。于山于水，于廟于寺，
于庭于里。君子遊焉，于以宴喜，其樂亹亹。

粵東可居，彼吳之墟。有田有庭，有朋有書。
有蓴有魚。君子居焉，惟以宴醑，其樂徐徐。
[1591]
我朋在矣，彼陸之子（淹也）。如松如杞，淑問不已。

我友于征，彼鄭之子（愕也）。如琇如英，德音孔明。

我思震澤，菱芡幕幕，寤寐如覿。我思剡谿，
杉篠萋萋，寤寐無迷。

有鳥有鳥，粵鷗與鷺，浮湍戲渚，皓然潔素。
忘其猜妒，彼何人斯，曾足傷懼。

此懼惟何，懼寘于羅。彼驕者子，讒言孔多。
我聞先師，體命委和。公伯之愬，則如予何。
悵然山河，惟以嘯歌，其憂也哉。

[頁]卷,冊....[1592]154,5
第2筆
　　　　菊榮一篇五章（并序）　蕭穎士
　　菊榮，酬贈離，且申志也。久寓大邑，賢宰宋侯惠而好予，賦鳴蟬以
　　貺別，有懷相規，備厥卒章，于以報焉。
采采者菊，芬其榮斯。紫英黃萼，照灼丹墀。
愷悌君子，佩服攸宜。王國是維，大君是毗。
貽爾子孫，百祿萃之。

采采者菊，于邑之城。舊根新莖，布葉垂英。
彼美淑人，應家之禎。有弦既鳴，我政則平。
宜爾棟崇，必復其慶。

采采者菊，于邦之府。陰槐翳柳，邇楹近宇。
彼勞者子，喧卑是處。慨其莫知，蘊結誰語。
企彼高人，色斯遐舉。

采采者菊，于賓之館。既低其枝，又弱其幹。
有斐君子，是焉披玩。良辰旨酒，宴飲無算。
愴其仳別，終然永歎。
[1592]
歲方晏矣，霜露殘促。誰其榮斯，有英者菊。
豈微春華，懿此貞色。人之悔我，混于薪棘。
詩人有言，好是正直。

[頁]卷,冊....[1593]154,5
第3筆
　　　　涼雨一章 （并序）　蕭穎士
　　涼雨，志楊侯樂賓僚也。
習習涼風，泠泠浮飆。君子樂胥，于其賓僚。
有女斯夭，式歌且謠。欲言終宥，惟以招邀。
于胥樂兮。
[頁]卷,冊....[1593]154,5
第4筆
　　　　有竹一篇七章（并序）　蕭穎士
　　有竹，懿李新後閤而宴親友也。
有竹斯竿，于閣之前。君子秉心，惟其貞堅兮。

有竿斯竹，于閣之側。君子秉操，惟其正直兮。

彼蔚者竹，蕭其森矣。有開者閤，宛其深矣。
迴簷幽砌，如翼如齒。

冬之宵，霰雪斯瀌。我有金爐，熺其以歊。

夏之日，炎景斯鬱。我有珍簟，淒其以栗。

彼紛者務，體其豫矣。有旨者酒，歡其且矣。
友僚萃止，跗萼載韡。

彼美公之姓兮，那歟應積慶兮。期子惟去之柄兮。

[頁]卷,冊....[1593]154,5
第5筆
　　　　江有歸舟三章（并序）　蕭穎士
　　記有之，尊道成德，嚴師其難哉，故在三之禮，極乎君親，而師也參
　　焉。無犯與隱，義斯貫矣。孔聖稱顏子，有視余猶[1593]父歎，其至
　　歟。今吾於太真也然乎爾，且後進而余師者，自賈邕、盧冀之後，比
　　歲舉進士登科，名與實皆相望騰遷，凡數子，其他自京畿太學，踰於
　　淮泗，行束脩以上，而未及門者，亦云倍之。余弗敏，曷云當乎，而
　　莫之讓，蓋有來學，微往教，蒙匪余求，若之何其拒哉。猗爾之所以
　　求，我之所以誨，學乎，文乎。學也者，非云徵辨說，摭文字，以扇
　　夫談端，輮厥詞意，其於識也，必鄙而近矣。所務乎憲章典法，膏腴
　　德義而已。文也者，非云尚形似，牽比類，以局夫儷偶，放於奇靡，
　　其於言也，必淺而乖矣。所務乎激揚雅訓，彰宣事實而已。眾之言文
　　學者或不然，於戲，彼以我為僻，爾以我為正，同聲相求，爾後我先
　　，安得而不問哉。問而教，教而從，從而達，欲辭師也得乎。孔門四
　　科，吾是以竊其一矣。然夫德行政事，非學不言，言而無文，行之不
　　遠，豈相異哉，四者一夫正而已矣，故曰：詩三百，一言以蔽之曰，
　　思無邪，不正之謂也。吾嘗謂門弟子有尹徵之學，劉太真之文，首其
　　選焉，今茲春連茹甲乙，淑問休闡，為時之冠，浹旬有詔，俾徵典校
　　祕書，且馳傳壟首，領元戎書記之事，四牡騑騑，薄言旋歸，聲動日
　　下，浹於寰外，而太真元昆，前已甲科，未始間歲，翮其連舉，謂予
　　不信，豈其然乎。夏五月，迴棹京洛，告歸江表，岵兮屺兮，歡既萃
　　矣，兄矣弟矣，榮斯繼矣，搢紳之徒習禮聞詩者。僉曰：劉氏二子，
　　可謂立乎身，光乎親，蹈極至於人倫者矣。上京餞別，庭闈望歸，從
　　古以來，未之聞也。余羇官此都，色斯云舉，彼吳之丘，曾是昔遊，
　　心乎往矣，有懷伊阻，行矣風帆，載飛載揚，爾思不及，黯然以泣，
　　先師孝弟謹信、泛愛親人、餘力學文之訓，爾其志之。南條北固，朱
　　方舊里，昔與太真初會於茲。余之門人有柳并者，前是一歲，亦嘗覯
　　茲地，其請業也，必始乎此焉。并也有尹之敏，劉之工，其少且疾，
　　故莫之逮。太真亦嘗曰：何敢望并，并與真，難乎其相奪矣。緬彼江
　　陰，京阜是臨。言念二子，從予于此。爾云過之，其可忘諸。同是餞
　　者，賦江有歸舟，以寵夫嘉慶焉爾，詩曰。
江有歸舟，亦亂其流。之子言旋，嘉名孔修。
揚于王庭，允焯其休。
[1594]
舟既歸止，人亦榮止。兄矣弟矣，孝斯踐矣。
稱觴燕喜，于岵于屺。

彼遊惟帆，匪風不揚。有彬伊父，匪學不彰。
予其懷而，勉爾無忘。

[頁]卷,冊....[1595]154,5
第6筆
　　　　過河濱和文學張志尹　蕭穎士
隆古日以遠，舉世喪其淳。慷慨懷黃虞，化理何由臻。
步出城西門，裴回見河濱。當其側陋時，河水清且潾。
滄桑一以變，莽然翳荊榛。至化無苦窳，宇宙將陶甄。
太息感悲泉，人往跡未湮。瑟瑟寒原暮，冷風吹衣巾。
顧我譾劣質，希聖杳無因。且盡登臨意，斗酒歡相親。
[頁]卷,冊....[1595]154,5
第7筆
　　　　舟中遇陸棣兄西歸數日得廣陵二三子書知遲晚次沙墊西岸作　蕭穎士
林烏遙岸鳴，早知東方曙。波上風雨歇，舟人叫將去。
蒼蒼前洲日，的的回沙鷺。水氣清曉陰，灘聲隱川霧。
舊山勞魂想，憶人阻洄泝。信宿千里餘，佳期曷由遇。
前程入楚鄉，弭棹問維揚。但見土音異，始知程路長。
寥寥晚空靜，漫漫風淮涼。雲景信可美，風潮殊未央。
故人江皋上，永日念容光。中路枉尺書，謂余瓊樹芳。
深期結晤語，竟夕恨相望。冀願崇朝霽，吾其一葦航。
[頁]卷,冊....[1595]154,5
第8筆
　　　　重陽日陪元魯山德秀登北城矚對新霽因以贈別（時元兄履有挂冠之意）　蕭穎士
山懸遶古堞，悠悠快登望。雨餘秋天高，目盡無隱狀。
綿連滍川迴，杳渺鴉路深。彭澤興不淺，臨風（一作流）動歸心。
賴茲琴堂暇，傲睨傾菊酒。人和歲已登，從政復何有。
遠山十里碧，一道銜長雲。青霞半落日，混合疑晴曛。
漸聞驚栖（一作栖林）羽，坐歎清夜月。中歡愴有違，行子念明發。
僅能泯寵辱，未免傷別離。江湖不可忘，風雨勞相思。
明時當盛才，短伎安所設。何日謝百里，從君漢之澨。
[頁]卷,冊....[1595]154,5
第9筆
　　　　留別二三子得韻字　蕭穎士
二紀尚雌伏，徒然忝先進。英英爾眾賢，名實鬱雙振。
殘春惜將別，清洛行不近。相與愛後時，無令孤逸韻。
[頁]卷,冊....[1596]154,5
第10筆
　　　　仰答韋司業垂訪五首　蕭穎士
呦呦食苹鹿，常飲清泠川。但悅豐草美，寧知牢饌鮮。
主人有幽意，將以充林泉。羅網幸免傷，蒙君復羈牽。
高堂列眾賓，廣座鳴清絃。俯仰轉驚（一作傷）惕，裴回獨憂煎。
緬懷雲巖路，欲往無由緣。物各有所好，違之傷自然。

神龜在南國，緬邈湘川陰。遊止蓮葉上，歲時嘉樹林。
毒蟲且不近，斤斧何由尋。錯落負奇文，熒煌耀丹金。
江山萬里餘，淮海阻且深。獨保貞素質，不為寒暑侵。
一逢盛明代，應見通靈心。

晉代有儒臣，當年富詞藻。立言寄青史，將以贊王道。
遼落緬歲時，辛勤歷江島。且言風波倦，探涉豈為寶。
不遇庾征西，云誰展懷抱。士貧乏知己，安得成所好。

彭陽昔遊說，願謁南郢都。王果尚未達，況從夷節謨。
豈知晉叔向，無罪嬰囚拘。臨難俟解紛，獨知〔祁〕（祈）大夫。
舉讎且不棄，何必論親疏。夫子覺者也，其能（一作肯）遺我乎。

關西一公子，年貌獨青春。被褐來上京，翳然聲未振。
中郎何為者，倒屣驚座賓。詞賦豈不佳，盛名亦相因。
為君奏此曲，此曲多苦辛。千載不可誣，孰言今無人。

[頁]卷,冊....[1596]154,5
第11筆
　　　　答鄒象先[1596]　蕭穎士
桂枝常共擢，茅茨冀同薦。一命何阻脩，載馳各川縣。
壯圖悲歲月，明代恥貧賤。回首無津梁，祇令二毛變。
[頁]卷,冊....[1597]154,5
第12筆
　　　　蒙山作　蕭穎士
東蒙鎮海沂，合沓餘百里。清秋淨氛靄，崖崿隱天起。
于役勞往還，息徒暫攀躋。將窮絕跡處，偶得冥心理。
雲氣雜虹霓，松聲亂風水。微明綠林際，杳篠丹洞裏。
仙鳥時可聞，羽人邈難視。此焉多深邃，賢達昔所止。
子尚捐俗紛，季隨躡遐軌。蘊真道彌曠，懷古情未已。
白鹿凡幾遊，黃精復奚似。顧予尚牽纏，家業重書史。
少學務從師，壯年貴趨仕。方馳桂林譽，未暇桃源美。
歲暮期再尋，幽哉羨門子。
[頁]卷,冊....[1597]154,5
第13筆
　　　　早春過七嶺寄題硤石裴丞廳壁　蕭穎士
出硤寄趣少，晚行偏憶君。依然向來處，官路谿邊雲。
茲路豈不劇，能無俗累紛。槐陰永未合，泉聲細猶聞。
彌歎春罷酒，牽卑（一本二字缺）從此分。登高望城入，斜影半風薰。
[頁]卷,冊....[1597]154,5
第14筆
　　　　送張翬下第歸江東（翬一作暈）　蕭穎士
俱飛仍失路，綵服邇清波。地積東南美，朝遺甲乙科。
客愁千里別，春色五湖多。明日舊山去，其如相望何。
[頁]卷,冊....[1597]154,5
第15筆
　　　　越江秋曙　蕭穎士
扁舟東路遠，曉月下江濆。瀲灩信朝上，蒼茫孤嶼分。
林聲寒動葉，水氣曙連雲。暾日浪中出，榜歌天際聞。
伯鸞常去國，安道惜離群。延首剡谿近，詠言懷數君。
[頁]卷,冊....[1597]154,5
第16筆
　　　　山莊月夜作　蕭穎士
獻書嗟棄置，疲拙歸田園。且事計然策，將符公冶言。
桑榆清（一作畏）暮景，雞犬應遙村。蠶罷里閭晏，麥秋田野喧。
澗聲連枕簟，峰勢入階軒。未奏東山妓，先傾北海尊。
隴瓜香早熟，庭果落初繁。更愜野人意，農談朝竟昏。
[頁]卷,冊....[1598]154,5