《花間集》
林於錦校對
數位經典網站提供（Chineseclassic.com）

書依臺灣中華書局(據臨桂王氏影宋本校刊)中華民國五十九年臺三版校訂

花間集敘
鏤玉雕瓊，擬化工而迥巧；裁花剪葉，奪春豔以爭鮮。是以唱雲謠；(雲謠：白雲謠。相傳
穆天子與西王母宴飲於瑤池之上，西王母為天子謠，因首句為“白雲在天”，故名白雲謠。
金母：即西王母。)則金母詞清，挹霞醴則穆王(穆天子)心醉。名高《白雪》，(古曲名。
師曠所作。)聲聲而自合鸞歌；響遏行雲，字字而偏諧鳳律。(呂氏春秋古樂：聽鳳皇之鳴，
以別十二律，故稱音律為鳳律)楊柳大堤之句，樂府相傳；《芙蓉》曲渚之篇，豪家自製。
莫不爭高門下，三千玳帽之簪；競富樽前，數十珊瑚之樹。則有綺筵公子，繡幌佳人，
遞葉葉之花箋，文抽麗錦；舉纖纖之玉指，拍按香檀。不無清絕之詞，用助嬌嬈之態。
自南朝之宮體，扇北里之倡風。(唐長安平康里，因在城北，也稱北里，是妓院所在地)
何止言之不文，所謂秀而不實。有唐已降，率土之濱，(語出詩經小雅北山)家家之香徑
春風，寧尋越豔；處處之紅樓夜月，自鎖嫦娥。在明皇朝，則有李太白之應制《清平樂》
調四首，近代溫飛卿復有《金筌集》，邇來]作者，無媿前人。今衛尉少卿字弘基，
(花間集的作者趙崇祚，字弘基，生平事蹟不詳。編此集時任衛尉少卿)以拾翠洲邊，
自得羽毛之異；織綃泉底，獨殊機杼之功。廣會眾賓，時延佳論。因集近來詩客曲子詞
五百首，分為十卷。以烱(歐陽炯)粗預知音，辱請命題，仍為敘引。昔郢人有歌《陽春》
者，號為絕唱，乃命之為《花間集》。庶使西園(三國魏鄴都的西園，魏文帝曹丕集文學
侍從之臣游宴賞月的地方)英哲，用資羽蓋之歡；南國嬋娟，休唱蓮舟之引。(採蓮曲，
樂府清商曲辭。)
廣政三年夏四月大蜀歐陽烱敘


花間集卷第一        五十首
    溫助教庭筠五十首(溫庭筠，字飛卿，晚唐詩人、詞人。終仕國子助教。)
        菩薩蠻十四首   更漏子六首    歸國遙二首
        酒泉子四首     定西番三首    楊柳枝八首
        南歌子七首     河瀆神三首    女冠子二首
        玉蝴蝶一首

          菩薩蠻十四首
             其一    
小山重疊金明滅， 鬢雲欲度香顋雪。 
懶起畫蛾眉，弄粧梳洗遲。
照花前後鏡，花面交相映。 
新帖繡羅襦，雙雙金鷓鴣。 

             其二
水精簾裡頗黎枕，暖香惹夢鴛鴦錦。 
江上柳如煙，鴈飛殘月天。
藕絲秋色淺，人勝參差剪。
雙鬢隔香紅，玉釵頭上風。 

             其三
蘂黃無限當山額，宿粧隱笑紗窗隔。
相見牡丹時，暫來還別離。
翠釵金作股，釵上雙蝶舞。
心事竟誰知，月明花滿枝。

             其四
翠翹金縷雙鸂鶒，水紋細起春池碧。
池上海棠梨，雨晴紅滿枝。
繡衫遮笑靨，烟草粘飛蝶。
青瑣對芳菲，玉關音信稀。
 
      其五
杏花含露團香雪，綠楊陌上多離別。
燈在月朧明，覺來聞曉鶯。
玉鉤褰掛起翠幙，粧淺舊眉薄。
春夢正關情，鏡中蟬鬢輕。

      其六
玉樓明月長相憶，柳絲裊娜春無力。
門外草萋萋，送君聞馬嘶。
畫羅金翡翠，香燭消成淚。
花落子規啼，綠窗殘夢迷。

      其七
鳳凰相對盤金縷，牡丹一夜經微雨。
明鏡照新粧，鬢輕雙臉長。
畫樓相望久，欄外垂絲柳。
意信不歸來，社前雙鷰迴。 

      其八
牡丹花謝鶯聲歇，綠楊滿院中庭月。
相憶夢難成，背窗燈半明。
翠鈿金壓臉，寂寞香閨掩。
人遠淚闌干，燕飛春又殘。

      其九
滿宮明月梨花白，故人萬里關山隔。
金雁一雙飛，淚痕沾繡衣。
小園芳艸綠，家住越溪曲。
楊柳色依依，鷰歸君不歸。

      其十
寶函鈿雀金鸂鶒，沉香關上吳山碧。
楊柳又如絲，驛橋春雨時。
畫樓音信斷，芳草江南岸。
鸞鏡與花枝，此情誰得知。

      其十一
南園滿地堆輕絮，愁聞一霎清明雨。
雨後卻斜陽，杏華零落香。
無言勻睡臉，枕上屏山掩。
時節欲黃昏，無憀獨倚門。 

      其十二
夜來皓月纔當午，重簾悄悄無人語。
深處麝煙長，臥時留薄粧。
當年還自惜，往事那堪憶。
花落月明殘，錦衾知曉寒。

      其十三
雨晴夜合玲瓏日，萬枝香裊紅絲拂。
閑夢憶金堂，滿庭萱草長。
繡簾垂菉簌，眉黛遠山綠。
春水渡溪橋，凭欄魂欲消。 

      其十四
竹風輕動庭除冷，珠簾月上玲瓏影。
山枕隱穠粧，綠檀金鳳凰。
兩蛾愁黛淺，故國吳宮遠。
春恨正關情，畫樓殘點聲。

      更漏子六首
       其一
柳絲長，春雨細，花外漏聲迢遞。
驚塞鴈，起城烏，畫屏金鷓鴣。
香霧薄，透簾幕，惆悵謝家池閣。
紅燭背，繡簾垂，夢長君不知。 


      其二
星斗稀，鐘鼓歇，簾外曉鶯殘月。
蘭露重，柳風斜，滿庭堆落花。
虛閣上，倚蘭望，還似去年惆悵。
春欲暮，思無窮，舊歡如夢中。

      其三
金雀釵，紅粉面，花裡暫如相見。
知我意，感君憐，此情須問天。
香作穗，䗶成淚，還似兩人心意。
山枕膩，錦衾寒，覺來更漏殘。

      其四
相見稀，相憶久，眉淺淡烟如柳。
垂翠幕，結同心，待郎燻繡衾。
城上月，白如雪，蟬髩美人愁絕。
宮樹暗，鵲橋橫，玉籤初報明。
  
      其五
背江樓，臨海月，城上角聲嗚咽。
堤柳動，島煙昬，兩行征鴈分。
西陵路，歸帆渡，正是芳菲欲度。
銀燭盡，玉繩低，一聲村落雞。

      其六
玉鑪香，紅蠟淚，偏照畫堂秋思。
眉黛薄，髩雲殘，夜長衾枕寒。
梧桐樹，三更雨，不道離情正苦。
一葉葉，一聲聲，空階滴到明。

    歸國遙二首
      其一
香玉，翠鳳寶釵垂菉簌
鈿筐交勝金粟，越羅春水淥。
畫堂照簾殘燭，夢餘更漏促。
謝娘無限心曲，曉屏山斷續。
   
      其二
雙臉，小鳳戰蓖金颭豔。
舞衣無力風斂，藕絲秋色染。
錦帳繡幃斜掩，露珠清曉簟。
粉心黃蘂花靨，黛眉山兩點。 

    酒泉子四首
      其一      
花映柳條，吹向綠萍池上。
凭闌干，窺細浪，雨蕭蕭。
近來音信兩疎索，洞房空寂寞。
掩銀屏，垂翠箔，度春宵。

      其二
日映紗窗，金鴨小屏山碧。
故鄉春，煙靄隔，背蘭缸。
宿妝惆悵倚高閣，千里雲影薄。
草初齊，花又落，燕雙雙。

      其三
楚女不歸，樓枕小河春水。
月孤明，風又起，杏花稀。
玉釵斜篸雲鬟髻，裙上金縷鳳。
八行書，千里夢，鴈南飛。

      其四
羅帶惹香，猶繫別時紅豆。
淚痕新，金縷舊，斷離腸。
一雙嬌燕語彫梁，還是去年時節。
綠陰濃，芳草歇，柳花狂。

    定西番三首
      其一    
漢使昔年離別。攀弱柳，折寒梅，上高臺。
千里玉關春雪，鴈來人不來。
羌笛一聲愁絕，月徘徊。

      其二
海鷰欲飛調羽。萱草綠，杏花紅，隔簾櫳。
雙鬢翠霞金縷，一枝春豔濃。
樓上月明三五，鏁窗中。
  
      其三
細雨曉鶯春晚。人似玉，柳如眉，正相思。
羅幕翠簾初捲，鏡中花一枝。
腸斷塞門消息，鴈來稀。

    楊柳枝八首
      其一
宜春苑外最長條，閑裊春風伴舞腰。
正是玉人腸絕處，一渠春水赤欄橋。

      其二
南內牆東御路傍，須知春色柳絲黃。
杏花未肯無情思，何事行人最斷腸。

      其三
蘇小門前柳萬條，毿毿金線拂平橋。
黃鶯不語東風起，深閉朱門伴舞腰。

      其四
金縷毿毿碧瓦溝，六宮眉黛惹香愁。
晚來更帶龍池雨，半拂欄干半入樓。

      其五
館娃宮外鄴城西，遠映征帆近拂堤。
繫得王孫歸意切，不同芳草綠萋萋。

      其六
兩兩黃鸝色似金，裊枝啼露動芳音。
春來幸自長如線，可惜牽纏蕩子心。 

其七
御柳如絲映九重，鳳凰窗映繡芙蓉。
景陽樓畔千條路，一面新粧等曉風。

      其八
織錦機邊鶯語頻，停梭垂淚憶征人。
塞門三月猶蕭索，縱有垂楊未覺春。 

南歌子七首
      其一
手裡金鸚鵡，胸前繡鳳凰。
偷眼暗形相，不如從嫁與，作鴛鴦。

      其二
似帶如絲柳，團蘇握雪花。
簾捲玉鈎斜，九衢塵欲暮，逐香車。 

      其三
𩮑墮低梳髻，連娟細掃眉。
終日兩相思，為君憔悴盡，百花時。

      其四
臉上金霞細，眉間翠鈿深。
欹枕覆鴛衾，隔簾鶯百囀，感君心。

      其五
撲蘂添黃子，呵花滿翠鬟。
鴛枕映屏山，明月三五夜，對芳顏。

      其六
轉眄如波眼，娉婷似柳腰，花裏暗相招。
憶君腸欲斷，恨春宵。

      其七
懶拂鴛鴦枕，休縫翡翠裙，羅帳罷鑪燻。
近來心更切，為思君。

 河瀆神三首
      其一
河上望叢祠，廟前春雨來時。
楚山無限鳥飛遲，蘭棹空傷別離。
何處杜鵑啼不歇，豔紅開盡如血。
蟬鬢美人愁絕，百花芳草佳節。

      其二
孤廟對寒潮，西陵風雨蕭蕭。
謝娘惆悵倚欄橈，淚流玉筋千條。
暮天愁聽思歸落，早梅香滿山郭。
迴首兩情蕭索，離魂何處飄泊。
   
      其三
銅皷賽神來，滿庭幡蓋徘徊。
水村江浦過風雷，楚山如畫煙開。
離別櫓聲空蕭索，玉容惆悵粧薄。
青麥鷰飛落落，捲簾愁對珠閣。

女冠子二首
      其一
含嬌含笑，宿翠殘紅窈窕。
鬢如蟬，寒玉簪秋水，輕紗捲碧煙。
雪胷鸞鏡裡，琪樹鳳樓前。
寄語青娥伴，早求仙。

      其二
霞帔雲髮，鈿鏡仙容似雪。
畫愁眉，遮語迴輕扇，含羞下繡帷。
玉樓相望久，花洞恨來遲。
早晚乘鸞去，莫相遺。

玉蝴蝶
秋風淒切傷離，行客未歸時。
塞外草先衰，江南鴈到遲。
芙蓉凋嫩臉，楊柳墮新眉。
搖落使人悲，斷腸誰得知。

花間集卷第二         四十九首
    溫助教庭筠十六首
        清平樂二首   遐方怨二首   訴衷情一首   
        思帝鄉一首   夢江南二首   河傳三首
        蕃女怨二首   荷葉盃三首
    皇甫先輩松十一首
          天仙子二首   浪濤沙二首   楊柳枝二首
        摘得新二首   夢江南二首   採蓮子一首
    韋相莊二十二首
        浣溪紗五首   菩薩蠻五首   歸國遙三首
        應天長二首   荷葉盃二首   清平樂四首
        望遠行一首
清平樂二首
      其一
上陽春晚，宮女愁蛾淺。
新歲清平思同輦，爭那長安路遠。
鳳帳鴛被徒燻，寂寞花鏁千門。
競把黃金買賦，為妾將上明君。

      其二
洛陽愁絕，楊柳花飄雪。
終日行人爭攀折，橋下流水嗚咽。
上馬爭勸離觴，南浦鶯聲斷腸。
愁殺平原年少，迴首揮淚千行。

遐方怨二首
      其一
憑繡檻，解羅幃。
未得君書，斷腸，瀟湘春鴈飛。
不知征馬幾時歸，海棠花謝也，雨霏霏。

      其二
花半坼，雨初晴。
未卷珠簾，夢殘，惆悵聞曉鶯。
宿粧眉淺粉山橫，約鬟鸞鏡裡，繡羅輕。

訴衷情
鶯語花舞春晝午，雨霏微。
金帶枕，宮錦，鳳凰帷。
柳弱蜨交飛，依依。
遼陽音信稀，夢中歸。

思帝鄉
花花，滿枝紅似霞。
羅袖畫簾腸斷，卓香車。
迴面共人閑語，戰篦金鳳斜。
惟有阮郎春盡，不歸家。

夢江南二首
      其一
千萬恨，恨極在天涯。
山月不知心裏事，水風空落眼前花，搖曳碧雲斜。

      其二
梳洗罷，獨倚望江樓。
過盡千帆皆不是，斜暉脉脉水悠悠，腸斷白蘋洲。

河傳三首
      其一
江畔，相喚。
曉妝仙，仙景箇女採蓮。
請君莫向那岸邊，少年，好花新滿舡。
紅袖搖曳逐風暖，垂玉腕，腸向柳絲斷。
浦南歸，浦北歸，莫知，晚來人已稀。

      其二
湖上，閑望。
雨蕭蕭，煙浦花橋路遙。
謝娘翠娥愁不消，終朝，夢魂迷晚潮。
蕩子天涯歸棹遠，春已晚，鶯語空腸斷。
若耶溪，溪水西，柳堤，不聞郎馬嘶。

      其三
同伴，相喚。
杏花稀，夢裡每愁依違。
仙客一去鷰已飛，不歸，淚痕空滿衣。
天際雲鳥引晴遠，春已晚，煙靄渡南苑。
雪梅香，柳帶長，小娘，轉令人意傷。

蕃女怨二首
      其一
萬枝香雪開已遍，細雨雙鷰。
鈿蟬箏，金雀扇，畫梁相見。
鴈門消息不歸來，又飛迴。

      其二
磧南沙上驚鴈起，飛雪千里。
玉連環，金鏃箭，年年征戰。
畫樓離恨錦屏空，杏花紅。

荷葉盃三首
      其一
一點露珠凝冷，波影。滿池塘。
綠莖紅豔兩相亂，腸斷。水風涼。

      其二
鏡水夜來秋月，如雪。採蓮時。
小娘紅粉對寒浪，惆悵。正思想。

      其三
楚女欲歸南浦，朝雨。濕愁紅。
小船搖漾入花裏，波起。隔西風。

皇甫先輩松十二首
皇甫松，字子奇。生卒年不詳。
天仙子二首
      其一
晴野鷺鷥飛一隻，水葓花發秋江碧。
劉郎此日別天仙，登綺席，淚珠滴，十二晚峯高歷歷。

      其二
躑躅花開紅照水，鷓鴣飛遶青山觜。
行人經歲始歸來，千萬里，錯相倚，懊惱天仙應有以。

浪淘沙二首
      其一
灘頭細草接疎林，浪惡罾舡半欲沉。
宿鷺眠鷗飛舊浦，去年沙觜是江心。

      其二
蠻歌豆蔻北人愁，蒲雨杉風野艇秋。
浪起鵁鶄眠不得，寒沙細細入江流。

楊柳枝二首
      其一
春入行宮映翠微，玄宗侍女舞煙絲。
如今柳向空城綠，玉笛何人更把吹。

      其二
爛熳春歸水國時，吳王宮殿柳絲垂。
黃鶯長叫空閨畔，西子無因更得知。

摘得新二首
      其一
酌一巵，須教玉笛吹。
錦筵紅䗶燭，莫來遲。
繁紅一夜經風雨，是空枝。

      其二
摘得新，枝枝葉葉春。
管弦兼美酒，最關人。
平生都得幾十度，展香茵。

夢江南二首
      其一
蘭燼落，屏上暗紅蕉。
閑夢江南梅熟日，夜舡吹笛雨蕭蕭，人語驛邊橋。

      其二
樓上寢，殘月下簾旌。
夢見秣陵惆悵事，桃花柳絮滿江城，雙髻坐吹笙。

採蓮子二首
      其一
菡萏香蓮十頃陂（舉棹），小姑貪戲採蓮遲（年少）。
晚來弄水船頭濕（舉棹），更脫紅裙裹鴨兒（年少）。 
 
      其二
舡動湖光灔灔秋（舉棹），貪看年少信舡流（年少）。
無端隔水拋蓮子（舉棹），遙被人知半日羞（年少）。

韋相莊二十二首
韋莊 字端己，唐末詩人、詞人，與溫庭筠齊名，為
《花間集》中大家。《花間集》錄其詞四十八首。

浣溪沙五首
      其一
清曉粧成寒食天，柳毬斜裊間花鈿，捲簾直出畫堂前。
指點牡丹初綻朵，日高猶自凭朱欄，含嚬不語恨春殘。

      其二
欲上鞦韆四體慵，擬教人送又心忪。畫堂簾幕月明風。
此夜有情誰不極，隔牆棃雪又玲瓏，玉容憔悴惹微紅。

      其三
惆悵夢餘山月斜，孤燈照壁背紅紗，小樓高閣謝娘家。
暗想玉容何所似，一枝春雪凍梅花，滿身香霧簇朝霞。

      其四
綠樹藏鶯鶯正啼，柳絲斜拂白銅堤，弄珠江上草萋萋。
日暮飲歸何處客，繡鞍驄馬一聲嘶，滿身蘭麝醉如泥。

      其五
夜夜相思更漏殘，傷心明月凭欄干，想君思我錦衾寒。
咫尺畫堂深似海，憶來唯把舊書看，幾時攜手入長安。

菩薩蠻五首
紅樓別夜堪惆悵，香燈半捲流蘇帳。
殘月出門時，美人和淚辭。
琵琶金翠羽，弦上黃鶯語。
勸我早歸家，綠窗人似花。

      其二
人人盡說江南好，遊人只合江南老。
春水碧於天，畫舡聽雨眠。
鑪邊人似月，皓腕凝雙雪。
未老莫還鄉，還鄉須斷腸。

      其三
如今卻憶江南樂，當時年少春衫薄。
騎馬倚斜橋，滿樓紅袖招。
翠屏金屈曲，醉入花叢宿。
此度見花枝，白頭誓不歸。

      其四
勸君今夜須沉醉，罇前莫話明朝事。
珍重主人心，酒深情亦深。
須愁春漏短，莫訴金盃滿。
遇酒且呵呵，人生能幾何。

      其五
洛陽城裡春光好，洛陽才子他鄉老。
柳暗魏王堤，此時心轉迷。
桃花春水淥，水上鴛鴦浴。
凝恨對殘暉，憶君君不知。

歸國遙三首
      其一
春欲暮，滿地落花紅帶雨。
惆悵玉籠鸚鵡，單栖無伴侶。
南望去程何許，問花花不語。
早晚得同歸去，恨無雙翠羽。

      其二
金翡翠，為我南飛傳我意。
罨畫橋邊春水，幾年花下醉。
別後只知相愧，淚珠難遠寄。
羅幕繡幃鴛被，舊歡如夢裏。

      其三
春欲晚，戲蝶遊蜂花爛熳。
日落謝家池館，柳絲金縷斷。
睡覺綠鬟風亂，畫屏雲雨散。
閑倚博山長歎，淚流沾皓腕。

應天長二首
      其一
綠槐陰裡黃鶯語，深院無人春晝午。
畫簾垂，金鳳舞，寂寞繡屏香一炷。
碧天雲，無定處，空有夢魂來去。
夜夜綠䆫風雨，斷腸君信否。

      其二
別來半歲音書絕，一寸離腸千萬結。
難相見，易相別，又是玉樓花似雪。
暗相思，無處說，惆悵夜來烟月。
想得此時情切，淚沾紅袖黦。

荷葉盃二首
      其一
絕代佳人難得，傾國，花下見無期。
一雙愁黛遠山眉，不忍更思惟。
閑掩翠屏金鳳，殘夢，羅幕畫堂空。
碧天無路信難通，惆悵舊房櫳。

      其二
記得那年花下，深夜，初識謝娘時。
水堂西面畫簾垂，攜手暗相期。
惆悵曉鶯殘月，相別，從此隔音塵。
如今俱是異鄉人，相見更無因。

清平樂四首
      其一
春愁南陌，故國音書隔。
細雨霏霏棃花白，鷰拂畫簾金額。
盡日相望王孫，塵滿衣上淚痕。
誰向橋邊吹笛，駐馬西望銷魂。

      其二
野花芳草，寂寞關山道。
柳吐金絲鶯語早，惆悵香閨暗老。
羅帶悔結同心，獨凭朱欄思深。
夢覺半床斜月，小䆫風觸鳴琴。

      其三
何處游女，蜀國多雲雨。
雲解有情花解語，窣地繡羅金縷。
粧成不整金鈿，含羞待月鞦韆。
住在綠槐陰裡，門臨春水橋邊。

      其四
鶯啼殘月，繡閣香燈滅。
門外馬嘶郎欲別，正是落花時節。
粧成不畫蛾眉，含愁獨倚金扉。
雲路香塵莫掃，掃即郎去歸遲。

望遠行
欲別無言倚畫屏，含恨暗傷情。
謝家庭樹錦雞鳴，殘月落邊城。
人欲別，馬頻嘶，綠槐千里長堤。
出門芳草路萋萋，雲雨別來易東西。
不忍別君後，卻入舊香閨。

花間集卷第三        五十首
    韋相莊二十五首
        謁金門二首    江城子二首    河傳三首
        天仙子五首    喜遷鶯二首    思帝鄉二首
        訴衷情二首    上行盃二首    女冠子二首
        更漏子一首    酒泉子一首    木蘭花一首
        小重山一首
    薛侍郎昭蘊十九首  
        浣溪紗八首    喜遷鶯三首    小重山二首
        離別難一首    相見歡一首    醉公子一首
        女冠子二首    謁金門一首
    牛給事嶠五首
     柳枝五首
謁金門
      其一
春漏促，金燼暗挑殘燭。
一夜簾前風撼竹，夢魂相斷續。
有箇嬌饒如玉，夜夜繡屏孤宿。
閑抱琵琶尋舊曲，遠山眉黛綠。

      其二
空相憶，無計得傳消息。
天上常娥人不識，寄書何處覓。
新睡覺來無力，不忍把伊書跡。
滿院落花春寂寂，斷腸芳艸碧。

江城子二首
      其一
恩重嬌多情易傷，漏更長，解鴛鴦。
朱唇未動，先覺口脂香。
緩揭繡衾抽皓腕，移鳳枕，枕潘郎。

      其二
髻鬟狼籍黛眉長，出蘭房，別檀郎。
角聲嗚咽，星斗漸微茫。
露冷月殘人未起，留不住，淚千行。

河傳三首
何處，煙雨，隋堤春暮。
柳色葱蘢，畫橈金縷，翠旗高颭香風，水光融。
青娥殿腳春粧媚，輕雲裡，綽約司花妓。
江都宮闕，清淮月映迷樓，古今愁。
 
      其二
春晚，風暖，錦城花滿。
狂殺遊人，玉鞭金勒，尋勝馳驟輕塵，惜良晨。
翠娥爭勸臨邛酒，纖纖手，拂面垂絲柳。
歸時煙裏，鐘皷正是黃昏，暗銷魂。

      其三
錦浦，春女，繡衣金縷。
霧薄雲輕，花深柳暗，時節正是清明，雨初晴。
玉鞭魂斷煙霞路，鶯鶯語，一望巫山雨。
香塵隱映，遙見翠檻紅樓，黛眉愁。

天仙子五首
      其一
悵望前回夢裏期，看花不語苦尋思。
露桃花裏小腰肢，眉眼細，鬢雲垂，唯有多情宋玉知。
 
      其二
深夜歸來長酩酊，扶入流蘇猶未醒。
醺醺酒氣麝蘭和，驚睡覺，笑呵呵，長道人生能幾何。
 
      其三
蟾彩霜華夜不分，天外鴻聲枕上聞，繡衾香冷嬾重熏。
人寂寂，葉紛紛，才睡依前夢見君。
 
      其四
夢覺雲屏依舊空，杜鵑聲咽隔簾櫳，玉郎薄倖去無蹤。
一日日，恨重重，淚界蓮腮兩線紅。
 
      其五
金似衣裳玉似身，眼如秋水鬢如雲，霞裙月帔一羣羣。
來洞口，望煙分，劉阮不歸春日曛。
 
喜遷鶯二首
人洶洶，鼓鼕鼕，襟袖五更風。
大羅天上月朦朧，騎馬上虛空。
香滿衣，雲滿路，鸞鳳遶身飛舞。
霓旌絳節一羣羣，引見玉華君。
 
      其二
街皷動，禁城開，天上探人迴，鳳銜金牓出門來，平地一聲雷。
鶯已遷，龍已化，一夜滿城車馬。家家樓上簇神仙，爭看鶴沖天。
 
思帝鄉二首
      其一
雲髻墜，鳳釵垂。
髻墜釵垂無力，枕函欹。
翡翠屏深月落，漏依依。
說盡人間天上，兩心知。
 
      其二
春日遊，杏花吹滿頭。
陌上誰家年少，足風流。
妾擬將身嫁與，一生休。
縱被無情棄，不能羞！

訴衷情二首
      其一
燭燼香殘簾半捲，夢初驚。
花欲謝，深夜，月朧明。
何處按歌聲，輕輕。
舞衣塵暗生，負春情。

      其二
碧沼紅芳煙雨靜，倚蘭橈。
垂玉珮，交帶，裊纖腰。
鴛夢隔星橋，迢迢。
越羅香暗銷，墜花翹。

上行盃二首
      其一
芳艸灞陵春岸，柳煙深，滿樓弦管，一曲離腸寸寸斷。
今日送君千萬，紅樓玉盤金鏤盞，須勸珍重意，莫辭滿。

      其二
白馬玉鞭金轡，少年郎，離別容易，迢遞去程千萬里。
惆悵異鄉雲水，滿酌一盃勸和淚，須愧珍重意，莫辭醉。

女冠子二首
      其一
四月十七，正是去年今日。
別君時，忍淚佯低面，含羞半斂眉。
不知魂已斷，空有夢相隨。
除卻天邊月，沒人知。
 
      其二
昨夜夜半，枕上分明夢見：語多時，依舊桃花面，頻低柳葉眉。
半羞還半喜，欲去又依依。覺來知是夢，不勝悲。

更漏子
鐘皷寒，樓閣暝，月照古桐金井。
深院閉，小庭空，落花香露紅。
煙柳重，春霧薄，燈背水䆫高閣。
閑倚戶，暗沾衣，待郎郎不歸。
 
酒泉子
月落星沉，樓上美人春睡。
綠雲傾，金枕膩，畫屏深。
子規啼破相思夢，曙色東方纔動。
柳煙輕，花露重，思難任。

木蘭花
獨上小樓春欲暮，愁望玉關芳艸路。
消息斷，不逢人，卻斂細眉歸繡戶。
坐看落花空歎息，羅袂濕斑紅淚滴。
千山萬水不曾行，魂夢欲教何處覓。

薛昭蘊十九首
薛昭蘊，生卒年不詳。仕蜀，官司至侍郎。
小重山
一閉昭陽春又春，夜寒宮漏永，夢君恩。
昏思陳事暗消魂，羅衣濕，紅袂有啼痕。
歌吹隔重閽，遶庭芳艸綠，倚長門。
萬般惆悵向誰論？顒情立，宮殿欲黃昏。

浣溪沙八首
      其一
紅蓼渡頭秋正雨，印沙鷗跡自成行，整鬟飄袖野風香。
不語含嚬深浦裏，幾迴愁煞棹舡郎，鷰歸帆盡水茫茫。

      其二
鈿匣菱花錦帶垂，靜臨蘭檻卸頭時，約鬟低珥等歸期。
茂茂艸青湘渚闊，夢餘空有漏依依，二年終日損芳菲。
 
      其三
粉上依稀有淚痕，郡庭花落欲黃昏，遠情深恨與誰論。
記得去年寒食日，延秋門外卓金輪，日斜人散暗消魂。

      其四
握手河橋柳似金，蜂鬚輕惹百花心，蕙風蘭思寄清琴。
意滿便同春水滿，情深還似酒盃深，楚煙湘月兩沉沉。
 
      其五
簾下三間出寺牆，滿街垂楊綠陰長，嫩紅輕翠間濃粧。
瞥地見時猶可可，卻來閑處暗思量，如今情事隔仙鄉。

      其六
江館清秋纜客舡，故人相送夜開筵，麝煙蘭焰簇花鈿。
正是斷魂迷楚雨，不堪離恨咽湘絃，月高霜白水連天。

      其七
傾國傾城恨有餘，幾多紅淚泣姑蘇，倚風凝睇雪肌膚。
吳主山河空落日，越王宮殿半平蕪，藕花菱蔓滿重湖。 

      其八
越女淘金春水上，步搖雲鬢珮鳴璫，渚風江草又清香。
不為遠山凝翠黛，只應含恨向斜陽，碧桃花謝憶劉郎。
 
喜遷鶯三首
      其一
殘蟾落，曉鐘鳴，羽化覺身輕。
乍無春睡有餘酲，杏苑雪初晴。
紫陌長，襟袖冷，不是人間風景。
迴看塵土似前生，休羨谷中鶯。

      其二
金門曉，玉京春，駿馬驟輕塵。
樺煙深處白衫新，認得化龍身。
九陌喧，千戶啓，滿袖桂香風細。
杏園歡宴曲江濱，自此占芳辰。

      其三
清明節，雨晴天，得意正當年。
馬驕泥軟錦連乾，香袖半籠鞭。
花色融，人競賞，盡是繡鞍朱鞅。
日斜無計更留連，歸路艸和煙。

小重山二首
      其一
春到長門春草青，玉堦華露滴，月朧明。
東風吹斷玉簫聲，宮漏促，簾外曉啼鶯。
愁起夢難成，紅粧流宿淚，不勝情。
手挼裙帶遶宮行，思君切，羅幌暗塵生。

      其二
秋到長門秋草黃，畫梁雙鷰去，出宮牆。
玉簫無復理霓裳，金蟬墜，鸞鏡掩休粧。
憶昔在昭陽，舞衣紅綬帶，繡鴛鴦。
至今猶惹御爐香，魂夢斷，愁聽漏更長。

離別難
寶馬曉鞲彫鞍，羅幃乍別情難。
那堪春景媚，送君千萬里。
半粧珠翠落，露華寒。
紅䗶燭，青絲曲，偏能鉤引淚闌干。
良夜促，香塵綠，魂欲迷，檀眉半斂愁低。
未別心先咽，欲語情難說。
出芳艸，路東西。
搖袖立，春風急，櫻花楊柳雨淒淒。

相見歡
羅襦繡袂香紅，畫堂中。
細艸平沙蕃馬，小屏風。
卷羅幕，凭粧閣，思無窮。
暮雨輕煙魂斷，隔簾櫳。

醉公子
慢綰青絲髮，光砑吳綾襪。
床上小燻籠，韶州新退紅。
叵耐無端處，捻得從頭汚。
惱得眼慵開，問人閑事來。
 
女冠子二首
      其一
求仙去也，翠鈿金篦盡捨，入嵒巒。
霧捲黃羅帔，雲彫白玉冠。
野煙溪洞冷，林月石橋寒。
靜夜松風下，禮天壇。

      其二
雲羅霧縠，新授明威法籙，降真函。
髻綰青絲髮，冠抽碧玉篸。
往來雲過五，去往島經三。
正遇劉郎使，啟瑤緘。

謁金門
春滿院，疊損羅衣金線。
睡覺水精簾未捲，簷前雙語鷰。
斜掩金鋪一扇，滿地落花千片。
早是相思腸欲斷，忍教頻夢見。
 
牛嶠五首
牛嶠，字松卿，生卒年不詳。五代前蜀詞人。王建稱帝時，曾任給事中。
柳枝五首
      其一
解凍風來末上青，解垂羅袖拜卿卿。
無端裊娜臨官路，舞送行人過一生。

      其二
吳王宮裡色偏深，一簇纖條萬縷金。
不憤錢塘蘇小小，引郎松下結同心。

      其三
橋北橋南千萬條，恨伊張緒不相饒。
金羈白馬臨風望，認得楊家靜婉腰。

      其四
狂雪隨風撲馬飛，惹煙無力被春欺。
莫交移入靈和殿，宮女三千又妬伊。

      其五
裊翠籠煙拂暖波，舞裙新染麴塵羅。
章華臺畔隋堤上，傍得春風爾許多。

花間集卷第四        五十首
    牛給事嶠二十六首
        女冠子四首    夢江南二首    感恩多二首
        應天長二首    更漏子三首    望江怨一首
        菩薩蠻七首    酒泉子一首    定西番一首
        玉樓春一首    西溪子一首    江城子二首
    張舍人泌二十三首
        浣溪紗十首    臨江仙一首    女冠子一首
        河傳二首      酒泉子一首    生查子一首
        思越人一首    滿宮花一首    柳枝一首
        南歌子三首

女冠子四首
      其一
綠雲高髻，點翠勻紅時世。月如眉。
淺笑含雙靨，低聲唱小詞。
眼看唯恐化，魂蕩欲相隨。
玉趾迴嬌步，約佳期。

      其二
錦江煙水，卓女燒春濃美。小檀霞。
繡帶芙蓉帳，金釵芍藥花。
額黃侵膩髮，臂釧透紅紗。
柳暗鶯啼處，認郎家。

      其三
星冠霞帔，住在蘂珠宮裏。佩叮噹。
明翠搖蟬翼，纖珪理宿粧。
醮壇春艸綠，藥院杏花香。
青鳥傳心事，寄劉郎。

      其四
雙飛雙舞，春晝後園鶯語。卷羅幃。
錦字書封了，銀河鴈過遲。
鴛鴦排寶帳，荳蔻繡連枝。
不語勻珠淚，落花時。
 
夢江南二首
      其一
㘅泥鷰，飛到畫堂前。
占得杏梁安穩處，體輕唯有主人憐，堪羨好因緣。

      其二
紅繡被，兩兩間鴛鴦。
不是鳥中偏愛爾，為緣交頸睡南塘，全勝薄情郎。

感恩多二首
      其一
兩條紅粉淚，多少香閨意。
強攀桃李枝，斂愁眉。
陌上鶯啼蝶舞，柳花飛。
柳花飛，願得郎心，憶家還早歸。

      其二
自從南浦別，愁見丁香結。
近來情轉深，憶鴛衾。
幾度將書托煙鴈，淚盈襟。
淚盈襟，禮月求天，願君知我心。

應天長二首
      其一
玉樓春望晴煙滅，舞衫斜卷金調脫。
黃鸝嬌囀聲初歇，杏花飄盡攏山雪。
鳳釵低赴節，筵上王孫愁絕。
鴛鴦對㘅羅結，兩情深夜月。

      其二
雙眉澹薄藏心事，清夜背燈嬌又醉。
玉釵橫，山枕膩，寶帳鴛鴦春睡美。
別經時，無恨意，虛道相思憔悴。
莫信綵牋書裏，賺人腸斷字。

更漏子三首
      其一
星漸稀，漏頻轉，何處輪臺聲怨。
香閣掩，杏花紅，月明楊柳風。
挑錦字，記情事，惟願兩心相似。
收淚語，背燈眠，玉釵橫枕邊。

      其二
春夜闌，更漏促，金燼暗挑殘燭。
驚夢斷，錦屏深，兩鄉明月心。
閨艸碧，望歸客，還是不知消息。
辜負我，悔憐君，告天天不聞。

      其三
南浦情，紅粉淚，爭柰兩人深意。
低翠黛，卷征衣，馬嘶霜葉飛。
招手別，寸腸結，還是去年時節。
書托鴈，夢歸家，覺來江月斜。

望江怨
東風急，惜別花時手頻執。
羅幃愁獨入，馬嘶殘雨春蕪溼。
倚門立，寄語薄情郎，粉香和淚泣。
 
菩薩蠻七首
      其一
舞裙香暖金泥鳳，畫梁語鷰驚殘夢。
門外柳花飛，玉郎猶未歸。
愁勻紅粉淚，眉剪春山翠。
何處是遼陽，錦屏春晝長。

      其二
柳花飛處鶯聲急，暗街春色香車立。
金鳳小簾開，臉波和恨來。
今宵求夢想，難到青樓上。
贏得一場愁，鴛衾誰並頭。

      其三
玉釵風動春幡急，交枝紅杏籠煙泣。
樓上望卿卿，䆫寒新雨晴。
薰爐蒙翠被，繡帳鴛鴦睡。
何處有相知，羨他初畫眉。
 
      其四
畫屏重疊巫陽翠，楚神尚有行雲意。
朝暮幾般心，向他情漫深。
風流今古隔，虛作瞿塘客。
山月照山花，夢迴燈影斜。

      其五
風簾鷰舞鶯啼柳，粧臺約鬢低纖手。
釵重髻盤珊，一枝紅牡丹。
門前行樂客，白馬嘶春色。
故故墜金鞭，迴頭應眼穿。

      其六
綠雲鬢上飛金雀，愁眉斂翠春煙薄。
香閣掩芙蓉，畫屏山幾重。
䆫寒天欲曙，猶結同心苣。
啼粉污羅衣，問郎何日歸。

      其七
玉樓冰簟鴛鴦錦，粉融香汗流山枕。
簾外轆轤聲，斂眉含笑驚。
柳陰煙漠漠，低鬢蟬釵落。
須作一生拚，盡君今日歡。

酒泉子
記得去年，煙暖杏園。
花正發，雪飄香，江艸綠，柳絲長。
鈿車纖手捲簾望，眉學春山樣。
鳳釵低裊翠鬟，落梅粧。

定西番
紫塞月明千里，金甲冷，戍樓寒，夢長安。
鄉思望中天闊，漏殘星亦殘。
畫角數聲嗚咽，雪漫漫。

玉樓春
春入橫塘搖淺浪，花落小園空惆悵。
此情誰信為狂夫，恨翠愁紅流枕上。
小玉䆫前嗔鷰語，紅淚滴穿金線縷。
鴈歸不見報郎歸，織成錦字封過與。
 
西溪子
捍撥雙盤金鳳，蟬鬢玉釵搖動。
畫堂前，人不語，弦解語。
彈到昭君怨處，翠蛾愁，不迴頭。

江城子二首
      其一
鵁鶄飛起郡城東，碧江空，半灘風。
越王宮殿，蘋葉藕花中。
簾捲水樓魚浪起，千片雪，雨濛濛。

      其二
極浦煙消水鳥飛，離筵分首時，送金巵。
渡口楊花，狂雪任風吹。
日暮天空波浪急，芳艸岸，雨如絲。

張泌二十三首
張泌，生卒年不詳。事前蜀，官司至舍人。
浣溪沙十首
      其一
鈿轂香車過柳堤，樺煙分處馬頻嘶，為他沉醉不成泥。
花滿驛亭香露細，杜鵑聲斷玉蟾低，含情無語倚樓西。
 
      其二
馬上凝情憶舊遊，照花淹竹小溪流，鈿箏羅幕玉搔頭。
早是出門長帶月，可堪分袂又經秋，晚風斜日不勝愁。

      其三
獨立寒堦望月華，露濃香泛小庭花，繡屏愁背一燈斜。
雲雨自從分散後，人間無路到仙家，但憑魂夢訪天涯。

      其四
依約殘眉理舊黃，翠鬟拋擲一簪長，暖風晴日罷朝粧。
閑折海棠看又撚，玉纖無力惹餘香，此情誰會倚斜陽。

      其五
翡翠屏開繡幄紅，謝娥無力曉粧慵，錦帷鴛被宿香濃。
微雨小庭春寂寞，鷰飛鶯語隔簾櫳，杏花凝恨倚東風。
 
      其六
枕障燻鑪隔繡幃，二年終日兩相思，杏花明月始應知。
天上人間何處去，舊歡新夢覺來時，黃昏微雨畫簾垂。

      其七
花月香寒悄夜塵，綺筵幽會暗傷神，嬋娟依約畫屏人。
人不見時還暫語，令纔拋後愛微嚬，越羅巴錦不勝春。

      其八
偏戴花冠白玉簪，睡容新起意沉吟，翠鈿金縷鎮眉心。
小檻日斜風悄悄，隔簾零落杏花陰，斷香輕碧鏁愁深。

      其九
晚逐香車入鳳城，東風斜揭繡簾輕，慢迴嬌眼笑盈盈。
消息未通何計是，便須佯醉且隨行，依稀聞道大狂生。
 
      其十
小市東門欲雪天，眾中依約見神仙，蘂黃香畫貼金蟬。
飲散黃昏人草草，醉容無語立門前，馬嘶塵烘一街煙。

臨江仙
煙收湘渚秋江靜，蕉花露泣愁紅。
五雲雙鶴去無蹤，幾迴魂斷，凝望向長空。
翠竹暗留珠淚怨，閑調寶瑟波中，花鬟月鬢綠雲重。
古祠深殿，香冷雨和風。

女冠子
露花煙草，寂寞五雲三島，正春深。
貌減潛銷玉，香殘尚惹襟。
竹疎虛檻靜，松密醮壇陰。
何事劉郎去，信沉沉。

河傳二首
      其一
渺莽雲水，惆悵暮帆，去程迢遞。
夕陽芳艸，千里萬里，鴈聲無限起。
夢魂悄斷煙波裡，心如醉。
相見何處是，錦屏香冷無睡，被頭多少淚。

      其二
紅杏，交枝相映，密密濛濛。
一庭濃豔倚東風，香融，透簾櫳。
斜陽似共春光語，蝶爭舞，更引流鶯妬。
魂銷千片玉樽前，神仙，瑤池醉暮天。

酒泉子二首
      其一
春雨打䆫，驚夢覺來天氣曉。
畫堂深，紅焰小，背蘭缸。
酒香噴鼻懶開缸，惆悵更無人共醉。
舊巢中，新鷰子，語雙雙。

      其二
紫陌青門，三十六宮春色。
御溝輦路暗相通，杏園風。
咸陽沽酒寶釵空，笑指未央歸去。
插花走馬落殘紅，月明中。
 
生查子
相見稀，喜見相見，相見還相遠。
檀畫荔枝紅，金蔓蜻蜓軟。
魚鴈疎，芳信斷，花落庭陰晚。
可憐玉肌膚，消瘦成慵懶。

思越人
鷰雙飛，鶯百囀，越波堤下長橋。
鬬鈿花筐金匣，恰舞衣羅薄纖腰。
東風澹蕩慵無力，黛眉愁聚春碧。
滿地落花無消息，月明腸斷空憶。

滿宮花
花正芳，樓似綺，寂寞上陽宮裏。
鈿籠金鏁睡鴛鴦，簾冷露華珠翠。
嬌豔輕盈香雪膩，細雨黃鶯雙起。
東風惆悵欲清明，公子橋邊沉醉。

柳枝
膩粉瓊粧透碧紗，雪休誇。
金鳳搔頭墮鬢斜，髮交加。
倚著雲屏新睡覺，思夢笑。
紅腮隱出枕函花，有些些。

南歌子三首
      其一
柳色遮樓暗，桐花落砌香。
畫堂開處遠風涼，高卷水精簾額，襯斜陽。

      其二
岸柳拖煙綠，庭花照日紅。
數聲蜀魄入簾櫳，驚斷碧䆫殘夢，畫屏空。

      其三
錦薦紅鸂鶒，羅衣繡鳳凰。
綺疎飄雪北風狂，簾幕盡垂無事，鬱金香。
 
花間集卷第五        五十首
    張舍人泌四首
        江城子二首    何瀆神一首    胡蝶兒一首
    毛司徒文錫三十一首
        虞美人二首    酒泉子一首    喜遷鶯一首
        贊成功一首    西溪子一首    中興樂一首
        更漏子一首    接賢賓一首    贊浦子一首
        甘州遍一首    紗䆫恨二首    柳含煙四首
        醉花間二首    浣紗溪一首    浣紗溪一首
        月宮春一首    戀情深二首    訴衷情二首
        應天長一首    何滿子一首    巫山一段雲一首
        臨江仙一首
    牛學士希濟十一首
        臨江仙七首    酒泉子一首    生查子一首
        中興樂一首    謁金門一首
    歐陽舍人烱四首
        浣溪紗四首
江城子(張舍人泌)    
      其一
碧欄干外小中庭，雨初晴，曉鶯聲。
飛絮落花，時節近清明。
睡起捲簾無一事，勻面了，沒心情。
 
      其二
浣花溪上見卿卿，臉波秋水明，黛眉輕。
綠雲高綰，金族小蜻蜓。
好是問他來得磨？和笑道：莫多情。

河瀆神
古樹噪寒鴉，滿庭楓葉蘆花。
晝燈當午隔輕紗，畫閣珠簾影斜。
門外往來祈賽客，翩翩帆落天涯。
迴首隔江煙火，渡頭三兩人家。

蝴蝶兒
蝴蝶兒，晚春時，阿嬌初著淡黃衣，倚䆫學畫伊。
還似花間見，雙雙對對飛。
無端和淚拭鷰脂，惹教雙翅垂。

毛文錫三十一首
毛文錫，字平圭。生卒年不詳。五代蜀詞人，官司至司徒。
虞美人二首
      其一
鴛鴦對浴銀塘暖，水面蒲梢短。
垂楊低拂麴塵波，蛟絲結網露珠多，滴圓荷。
遙思桃葉吳江碧，便是天河隔。
錦鱗紅鬣影沉沉，相思空有夢相尋，意難任。

      其二
寶檀金縷鴛鴦枕，綬帶盤宮錦。
夕陽低映小䆫明，南園綠樹語鶯鶯，夢難成。
玉鑪香暖頻添炷，滿地飄輕絮。
珠簾不卷度沉煙，庭前閑立畫鞦韆，豔陽天。

酒泉子
綠樹春深，鷰語鶯啼聲斷續。
蕙風飄蕩入芳叢，惹殘紅。
柳絲無力裊煙空，金盞不辭須滿酌。
海棠花下思朦朧，醉香風。

喜遷鶯
芳春景，曖晴煙，喬木見鶯遷。
傳枝偎葉語關關，飛過綺叢間。
錦翼鮮，金毳軟，百囀千嬌相喚。
碧紗䆫曉怕聞聲，驚破鴛鴦暖。

贊成功
海棠未坼，萬點深紅，香包緘結一重重。
似含羞態，邀勒春風。
蜂來蝶去，任遶芳叢。
昨夜微雨，飄灑庭中。
忽聞聲滴井邊桐，美人驚起，坐聽晨鐘。
快教折取，戴玉瓏璁。

西溪子
昨日西溪遊賞，芳樹奇花千樣，鏁春光。
金罇滿，聽絃管，嬌妓舞衫香暖。
不覺到斜暉，馬馱歸。

中興樂
豆蔻花繁煙豔深，丁香軟結同心。
翠鬟女，相與共淘金。
紅蕉葉裏猩猩語，鴛鴦浦，鏡中鸞舞。
絲雨隔，荔枝陰。

更漏子
春夜闌，春恨切，花外子規啼月。
人不見，夢難憑，紅紗一點燈。
偏怨別，是芳節，庭中丁香千結。
宵霧散，曉霞輝，梁間雙鷰飛。

接賢賓
香韉鏤襜五花驄，值春景初融。
流珠噴沫躞蹀，汗血流紅。
少年公子能乘馭，金鑣玉轡瓏璁。
為惜珊瑚鞭不下，驕生百步千蹤。
信穿花，從拂柳，向九陌追風。
 
贊浦子
錦帳添香睡，金鑪換夕薰。
懶結芙蓉帶，慵拖翡翠裙。
正是桃夭柳媚，那堪暮雨朝雲。
宋玉高唐意，裁瓊欲贈君。

甘州遍二首
      其一
春光好，公子愛閑遊，足風流。
金鞍白馬，雕弓寶劍，紅纓錦襜出長鞦。
花蔽膝，玉銜頭。
尋芳逐勝歡宴，絲竹不曾休。
美人唱，揭調是《甘州》。醉紅樓。
堯年舜日，樂聖永無憂。

      其二
秋風緊，平磧鴈行低，陣雲齊。
蕭蕭颯颯，邊聲四起，愁聞戍角與征鼙。
青塚北，黑山西。
沙飛聚散無定，往往路人迷。
鐵衣冷，戰馬血沾蹄，破蕃溪。
鳳皇詔下，步步躡丹梯。

紗䆫恨二首
      其一
新春鷰子還來至，一雙飛。
壘巢泥濕時時墜，涴人衣。
後園裏看百花發，香風拂，繡戶金扉。
月照紗䆫，恨依依。

      其二
雙雙蝶翅塗鈆粉，咂花心。
綺䆫繡戶飛來穩，畫堂陰。
二三月愛隨飄絮，伴落花，來拂衣襟。
更剪輕羅片，傅黃金。
 
柳含煙四首
      其一 
隋堤柳，汴河旁。
夾岸綠陰千里，龍舟鳳舸木蘭香，錦帆張。
因夢江南春景好，一路流蘇羽葆。
笙歌未盡起橫流，鏁春愁。

      其二
河橋柳，占芳春。
映水含煙拂路，幾迴攀折贈行人，暗傷神。
樂府吹為橫笛曲，能使離腸斷續。
不如移植在金門，近天恩。

      其三
章台柳，近垂旒。
低拂往來冠蓋，朦朧春色滿皇州，瑞煙浮。
直與路邊江畔別，免被離人攀折。
最憐京兆畫蛾眉，葉纖時。

      其四
御溝柳，占春多。
半出宮牆婀娜，有時倒影醮輕羅，麴塵波。
昨日金鑾巡上苑，風亞舞腰纖軟。
栽培得地近皇宮，瑞煙濃。

醉花間二首
      其一
休相問，怕相問，相問還添恨。
春水滿塘生，鸂鶒還相趁。
咋夜雨霏霏，臨明寒一陣。
偏憶戍樓人，久絕邊庭信。

      其二
深相憶，莫相憶，相憶情難極。
銀漢是紅牆，一帶遙相隔。
金盤珠露滴，兩岸榆花白。
風搖玉珮清，今夕為何夕。

浣沙溪
春水輕波浸綠苔，枇杷洲上紫檀開。
晴日眠沙鸂鸂穩，暖相隈。
羅襪生塵遊女過，有人逢著弄珠迴。
蘭麝飄香初解珮，忘歸來。

浣溪沙
七夕年年信不違，銀河清淺白雲微，蟾光鵲影伯勞飛。
每恨蟪蛄憐婺女，幾迴嬌妬下鴛機，今宵嘉會兩依依。
 
月宮春
水精宮裡桂花開，神仙探幾迴。
紅芳金蘂繡重臺，低傾馬瑙盃。
玉兔銀蟾爭守護，姮娥姹女戲相隈。
遙聽鈞天九奏，玉皇親看來。

戀情深二首
      其一
滴滴銅壺塞漏咽，醉紅樓月。
宴餘香殿會鴛衾，蕩春心。
真珠簾下曉光侵，鶯語隔瓊林。
寶帳欲開慵起，戀情深。

      其二
玉殿春濃花爛熳，簇神仙伴。
羅裙窣地縷黃金，奏清音。
酒闌歌罷兩沉沉，一笑動君心。
永作鴛鴦伴，戀情深。
 
訴衷情二首
      其一
桃花流水漾縱橫，春晝彩霞明。
劉郎去，阮郎行，惆悵恨難平。
愁坐對雲屏，算歸程。
何時攜手洞邊迎，訴衷情。
 
　　　其二
鴛鴦交頸繡衣輕，碧沼藕花馨。
隈藻荇，映蘭汀，和雨浴浮萍。
思婦對心驚，想邊庭。何時解珮掩雲屏，訴衷情。

應天長
平江波暖鴛鴦語，兩兩釣舡歸極浦。
蘆州一夜風和雨，飛起淺沙翹雪鷺。
漁燈明遠渚，蘭棹今宵何處。
羅袂從風輕舉，愁殺採蓮女。
 
河滿子
紅粉樓前月照，碧紗䆫外鶯啼。
夢斷遼陽音信，那堪獨守空閨。
恨對百花時節，王孫綠草萋萋。

巫山一段雲
雨霽巫山上，雲輕映碧天。
遠峯吹散又相連，十二晚峯前。
暗濕啼猿樹，高籠過客舡。
朝朝暮暮楚江邊，幾度降神仙。

臨江仙
暮蟬聲盡落斜陽，銀蟾影掛瀟湘。
黃陵廟側水茫茫。楚山紅樹，煙雨隔高唐。
岸泊漁燈風颭碎，白蘋遠散濃香。
靈娥皷琴韻清商，朱絃淒切，雲散碧天長。

牛學士希濟十一首
牛希濟，五代詞人。 前蜀王衍時，曾任翰林學士。
臨江仙七首
      其一
峭碧參差十二峯，冷煙寒樹重重。
瑤姬宮殿是仙蹤，金鑪珠帳，香靄晝偏濃。
一自楚王驚夢斷，人間無路相逢。
至今雲雨帶愁容，月斜江上，征棹動晨鐘。

      其二
謝家仙觀寄雲岑，岩蘿拂地成陰。
洞房不閉白雲深，當時丹竈，一粒化黃金。
石壁霞衣猶半挂，松風長似鳴琴。
時間唳鶴起前林，十洲高會，何處許相尋？

      其三
渭闕宮城秦樹凋，玉樓獨上無憀。
含情不語自吹簫，調情和恨，天路逐風飄。
何事乘龍入忽降，似知深意相招。
三清攜手路非遙，世間屏障，彩筆劃嬌饒。

      其四
江繞黃陵春廟閑，嬌鶯獨語關關。
滿庭重疊綠苔斑，陰雲無事，四散自歸山。
簫鼓聲稀香燼冷，月娥斂盡彎環。
風流皆道勝人間，須知狂客，判死為紅顏。

      其五
素洛春光瀲灩平，千重媚臉初生。
淩波羅襪勢輕輕，煙籠日照，珠翠半分明。
風引寶衣疑欲舞，鸞迴鳳翥堪驚。
也知心許無恐成，陳王辭賦，千載有聲名。

      其六
柳帶搖風漢水濱，平蕪兩岸爭勻。
鴛鴦對浴浪痕新。弄珠遊女，微笑自含春。
輕步暗移蟬鬢動，羅裙風惹輕塵。
水精宮殿豈無因？空勞纖手，解珮贈情人。

      其七
洞庭波浪颭晴天，君山一點凝煙。
此中真境屬神仙，玉樓珠殿，相映月輪邊。
萬里平湖秋色冷，星辰垂影參然。
橘林霜重更紅鮮，羅浮山下，有路暗相連。
 
酒泉子
枕轉簟涼，清曉遠鐘殘夢。
月光斜、簾影動，舊鑪香。
夢中說盡相思事，纖手勻雙淚。
去年書，今日意，斷離腸。

生查子
春山煙欲收，天澹稀星小。
殘月臉邊明，別淚臨清曉。
語已多，情未了，迴首猶重道：
記得綠羅裙，處處憐芳草。 。

中興樂
池塘暖碧浸晴暉，濛濛柳絮輕飛。
紅蘂凋來，醉夢還稀。
春雲空有鴈歸，珠簾垂。
東風寂寞，恨郎拋擲，淚溼羅衣。

謁金門
秋已暮，重疊關山岐路。
嘶馬搖鞭何處去，曉禽霜滿樹。
夢斷禁城神皷，淚滴枕檀無數。
一點凝紅和薄霧，翠蛾愁不語。

歐陽舍人炯四首
浣溪沙三首
      其一
落絮殘鶯半日天，玉柔花醉只思眠，惹䆫映竹滿爐煙。
獨掩畫屏愁不語，斜欹瑤枕髻鬟偏，此時心在阿誰邊。

      其二
天碧羅衣拂地垂，美人初著更相宜，宛風如舞透香肌。
獨坐含嚬吹鳳竹，園中緩步折花枝，有情無力泥人時。

      其三
相見休言有淚珠，酒闌重得敘歡娛，鳳屏鴛枕宿金鋪。
蘭麝細香聞喘息，綺羅纖縷見肌膚，此時還恨薄情無。
 
三字令
春欲盡，日遲遲，牡丹時。
羅幌卷，翠簾垂。
彩牋書，紅粉淚，兩心知。
人不在，鷰空歸，負佳期。
香燼落，枕函欹。
月分明，花澹薄，惹相思。

花間集卷第六        五十一首
    歐陽舍人炯十三首
        南鄉子八首    獻衷心一首    賀明朝二首
        江城子一首    鳳樓春一首
    和學士凝十三首
        小重山二首    臨江仙二首    菩薩蠻一首
        山花子二首    河滿子二首    薄命女一首
        望梅花一首    天仙子二首    春光好二首
        採桑子一首    柳枝三首      漁父一首
    顧太尉敻十八首
        虞美人六首    河傳三首      甘州子五首
        玉樓春四首

南鄉子    歐陽舍人烱
      其一
嫩草如煙，石榴花發海南天。
日暮江亭春影淥，鴛鴦浴。
水遠山長看不足。

      其二
畫舸停橈，槿花籬外竹橫橋。
水上遊人沙上女，迴顧，笑指芭蕉林裏住。

      其三
岸遠沙平，日斜歸路晚霞明。
孔雀自憐金翠尾，臨水，認得行人驚不起。

      其四
洞口誰家，木蘭舡繫木蘭花。
紅袖女郎相引去，游南浦，笑倚春風相對語。

      其五
二八花鈿，胸前如雪臉如蓮。
耳墜金鐶穿瑟瑟，霞衣窄，笑倚江頭招遠客。

      其六
路入南中，桄榔葉暗蓼花紅。
兩岸人家微雨後，收紅豆，樹底纖纖擡素手。

      其七
袖斂鮫綃，採香深洞笑相邀。
藤杖枝頭蘆酒滴，鋪葵席，豆蔻花間趖晚日。

      其八
翡翠鵁鶄，白蘋香裏小沙汀。
島上陰陰秋雨色，蘆花撲，數隻漁舡何處宿。

獻衷心
見好花顏色，爭笑東風。
雙臉上，晚粧同。
閑小樓深閣，春景重重。
三五夜，偏有恨，月明中。
情未已，信曾通，滿衣猶自染檀紅。
恨不如雙鷰，飛舞簾櫳。
春欲暮，殘絮盡，柳條空。

賀明朝二首
      其一
憶昔花間初識面，紅袖半遮粧臉。
輕轉石榴裙帶，故將纖纖玉指，偷撚雙鳳金線。
碧梧桐鏁深深院，誰料得，兩情何日教繾綣。
羨春來雙鷰，飛到玉樓，朝暮相見。 

      其二
憶昔花間相見後，只憑纖手，暗拋紅豆。
人前不解，巧傳心事。
別來依舊，辜負春晝。
碧羅衣上蹙金繡，睹對對鴛鴦，空裛淚痕透。
想韶顏非久，終是為伊，只恁偷瘦。
 
江城子
晚日金陵岸艸平，落霞明，水無情，六代繁華，暗逐逝波聲。
空有姑蘇臺上月，如西子鏡照江城。

鳳樓春
鳳髻綠雲叢，深掩房攏。
錦書通，夢中相見覺來慵，勻面淚臉珠融。
因想玉郎何處去，對淑景誰同。
小樓中，春思無窮。
倚欄顒望，闇牽愁緒，柳花飛起東風。
斜日照簾，羅幌香冷粉屏空。
海棠零落，鶯語殘紅。

和學士凝二十首
和凝 ，字成績，五代詞人。曾官翰林學士知制誥等職。
小重山二首
      其一
春入神京萬木芳，禁林鶯語滑，蝶飛狂。
曉花擎露妬啼粧，紅日永，風和百花香。
煙鏁柳絲長，御溝澄碧水，轉池塘。
時時微雨洗風光，天衢遠，到處引笙篁。
 
      其二
正是神京爛熳時，羣仙初折得，郄詵枝。
烏犀白紵最相宜，精神出，御陌袖鞭垂。
柳色展愁眉，管絃分響亮，探花期。
光陰占斷曲江池，新牓上，名姓徹丹墀。

臨江仙二首
      其一
海棠香老春江晚，小樓霧縠涳濛。
翠鬟初出繡簾中，麝煙鸞珮蘋風。
碾玉釵搖鸂鶒戰，雪肌雲鬢將融。
含情遙指碧波東，越王臺殿蓼花紅。

      其二
披袍窣地紅宮錦，鶯語時囀輕音。
碧羅冠子穩犀簪，鳳皇雙颭步搖金。
肌骨細勻紅玉軟，臉波微送春心。
嬌羞不肯入鴛衾，蘭膏光裏兩情深。
 
菩薩蠻
越梅半拆輕寒裏，冰清澹薄籠藍水。
暖覺杏梢紅，遊絲狂惹風。
閑堦莎徑碧，遠夢猶堪惜。
離恨又迎春，相思難重陳。

山花子二首
      其一
鶯錦蟬縠馥麝臍，輕裾花早曉烟迷。
鸂鶒戰金紅掌墜，翠雲低。
星靨笑隈霞臉畔，蹙金開襜襯銀泥。
春思半和芳草嫩，碧萋萋。

      其二
銀字笙寒調正長，水紋簟冷畫屏涼。
玉腕重金扼臂，澹梳粧。
幾度試香纖手暖，一迴嘗酒絳脣光。
佯弄紅絲蠅拂子，打檀郎。
 
河滿子二首
      其一
正是破瓜年幾，含情慣得人饒。
桃李精神鸚鵡舌，可堪虛度良宵。
卻愛藍羅裙子，羨他長束纖腰。

      其二
寫得魚牋無限，其如花鏁春輝。
目斷巫山雲雨，空教殘夢依依。
卻愛熏香小鴨，羨他長在屏幃。

薄命女
天欲曉，宮漏穿花聲繚繞。
牎裏星光少，冷霞寒侵帳額，殘月光沉樹杪。
夢斷錦幃空悄悄，強起愁眉小。

望梅花
春草全無消息，臈雪猶餘蹤跡。
越嶺寒枝香自拆，冷豔奇芳堪惜。
何事壽陽無處覓，吹入誰家橫笛。
 
天仙子二首
      其一
柳色披衫金縷鳳，纖手輕拈紅豆弄，翠蛾雙斂正含情。
桃花洞，瑤臺夢，一片春愁誰與共。

      其二
洞口春紅飛蔌蔌，仙子含愁眉黛綠。
阮郎何事不歸來，懶燒金，慵篆玉。
流水桃花空斷續。

春光好二首
      其一
紗䆫暖，畫屏閑，嚲雲鬟。
睡起四肢無力，半春間。
玉指剪裁羅勝，金盤點綴蘇山。
窺宋深心無限事，小眉彎。

      其二
蘋葉軟，杏花明，畫舡輕。
雙浴鴛鴦出淥汀，棹歌聲。
春水無風無浪，春天半雨半晴。
紅粉相隨南浦晚，幾含情。

採桑子
蝤蠐領上訶梨子，繡帶雙垂，椒戶閑時，競學樗蒲賭荔枝。
叢頭鞋子紅編細，裙窣金絲。
無事嚬眉，春思飜教阿母疑。

柳枝三首
      其一
軟碧瑤煙似送人，映花時把翠蛾嚬。
青青自是風流主，慢颭金絲待洛神。

      其二
瑟瑟羅裙金縷腰，黛眉隈破未重描。
醉來咬損新花子，拽住仙郎盡放嬌。
 
      其三
鵲橋初就咽銀河，今夜仙郎自姓和。
不是昔年攀桂樹，豈能月裏索嫦娥。

漁父
白芷汀寒立鷺鷥，蘋風輕剪浪花時。
烟冪冪，日遲遲。
香引芙蓉惹釣絲。
 
顧太尉敻十八首
顧敻，生卒年不詳。五代十國後蜀詞人。累官至太尉。
虞美人六首
      其一
曉鶯啼破相思夢，簾看金泥鳳。
宿粧猶在酒初醒，翠翹慵整倚雲屏，轉娉婷。
香檀細畫侵桃臉，羅袂輕輕斂。
佳期堪恨再難尋，綠蕪滿院柳成陰，負春心。

      其二
觸簾風送景陽鐘，鴛被繡花重。
曉幃初卷冷煙濃，翠勻粉黛好儀容，思嬌慵。
起來無語理朝粧，寶匣鏡凝光。
綠荷相倚滿池塘，露清枕簟藕花香，恨悠揚。

      其三
翠屏閑掩垂珠箔，絲雨籠池閣。
露粘紅藕咽清香，謝娘嬌極不成狂，罷朝粧。
小金鸂鶒沉煙細，膩枕堆雲髻。
淺眉微斂炷檀輕，舊懽時有夢魂驚，悔多情。

      其四
碧梧桐映紗䆫晚，花謝鶯聲懶。
小屏屈曲掩青山，翠幃香粉玉爐寒，兩蛾攢。
顛狂少年輕離別，辜負春時節。
畫羅紅袂有啼痕，魂消無語倚閨門，欲黃昬。

      其五
深閨春色勞思想，恨共春蕪長。
黃鸝嬌囀泥芳妍，杏枝如畫倚輕煙，鏁䆫前。
凭欄愁立雙蛾細，柳影斜搖砌。
玉郎還是不還家，教人魂夢逐楊花，繞天涯。

      其六
少年豔質勝瓊英，早晚別三清。
蓮冠穩篸鈿篦橫，飄飄羅袖碧雲輕，畫難成。
遲遲少轉腰身裊，翠靨眉心小。
醮壇風急杏花香。
此時恨不駕鸞皇，訪劉郎。

河傳三首
      其一
鷰颺，晴景。
小䆫屏暖，鴛鴦交頸。
菱花掩卻翠鬟欹，慵整。海棠簾外影。
繡幃香斷金鸂鶒，無消息，心事空相憶。
東風，春正濃。
愁紅，淚痕衣上重。

      其二
曲檻，春晚。碧流紋細，綠楊絲軟，露花，鮮杏，枝繁鶯囀，野蕪似剪。
直是人間到天上，堪遊賞，醉眼疑屏障，對池塘，惜韶光，斷腸為花須盡狂。

      其三
棹舉，舟去，波光渺渺，不知何處，岸花汀草共依依，雨微，鷓鴣相逐飛。
天涯離恨江聲咽，啼猿切，此意向誰說。
倚蘭橈，無憀。
魂消，小爐香欲焦。

甘州子五首
      其一
一爐龍麝錦帷旁，屏掩映，燭熒煌。
禁樓刁斗喜初長，羅薦繡鴛鴦。
山枕上，私語口脂香。

      其二
每逢清夜與良晨，多悵望，足傷神。
雲迷水隔意中人，寂寞繡羅茵。
山枕上，幾點淚痕新。
 
      其三
曾如劉阮訪仙蹤，深洞客，此時逢。
綺筵散後繡衾同，款曲見韶容。
山枕上，長是怯晨鐘。
 
    其四
露桃花裏小樓深，持玉盞，聽瑤琴。
醉歸青瑣入鴛衾，月色照衣襟。
山枕上，翠鈿鎮眉心。

      其五
紅鑪深夜醉調笙，敲拍處，玉纖輕。
小屏古畫岸低平，煙月滿閑庭。
山枕上，燈背臉波橫。

玉樓春四首
      其一
月照玉樓春漏促，颯颯風搖庭砌竹。
夢驚鴛被覺來時，何處管絃聲斷續。
惆悵少年游冶去，枕上兩蛾攢細綠。
曉鶯簾外語花枝，背帳猶殘紅䗶燭。

      其二
柳映玉樓春日晚，雨細風輕煙草軟。
畫堂鸚鵡語雕籠，金粉小屏猶半掩。
香滅繡幃人寂寂，倚檻無言愁思遠。
恨郎何處縱疎狂，長使含啼眉不展。

      其三
月皎露華䆫影細，風送菊香粘繡袂。
博山爐冷水沉微，惆悵金閨終日閉。
懶展羅衾垂玉淚，羞對菱花篸寶髻。
良宵好事枉教休，無計那他狂耍壻。

其四
拂水雙飛來去鷰，曲檻小屏山六扇。
春愁凝思結眉心，綠綺懶調紅錦薦。
話別情多聲欲戰，玉筋痕留紅粉面。
鎮長獨立到黃昏，卻怕良宵頻夢見。
 
花間集第七        五十首
    顧太尉敻三十七首
        浣溪紗八首    酒泉子七首    楊柳枝一首
        遐方怨一首    獻衷心一首    應天長一首
        訴衷情二首    荷葉盃九首    漁歌子一首
        臨江仙三首    醉公子二首    更漏子一首
    孫少監光憲十三首
        浣溪紗九首    河傳四首      

浣溪沙八首       顧太尉敻
      其一
春色迷人恨正賒，可堪蕩子不還家，細風輕露著梨花。
簾外有情雙鷰颺，檻前無力綠楊斜，小屏狂夢極天涯。

      其二
紅藕香寒翠渚平，月籠虛閣夜蛩清，塞鴻驚夢兩牽情。
寶帳玉鑪，殘麝冷，羅衣金縷暗塵生，小䆫孤燭淚縱橫。

      其三
荷芰風輕簾幕香，繡衣鸂鶒泳迴塘，小屏閑掩舊瀟湘。
恨入空幃鸞影獨，淚凝雙臉渚蓮光，薄情年少每思量。

      其四
惆悵經年別謝娘，月䆫花院好風光，此時相望最情傷。
青鳥不來傳錦字，瑤姬何處鏁蘭房，忍教魂夢兩茫茫。

      其五
庭菊飄黃玉露濃，冷莎隈砌隱鳴蛩，何期良夜得相逢。
背帳風搖紅䗶滴，惹香暖夢繡衾重，覺來枕上怯晨鐘。

      其六
雲澹風高葉亂飛，小庭寒雨綠苔微，深閨人靜掩屏幃。
粉黛暗愁金帶枕，鴛鴦空繞畫羅衣，那堪辜負不思歸。

      其七
鴈響遙天玉漏清，小紗䆫外月朧明，翠幃金鴨炷香平。
何處不歸音信斷，良宵空使夢魂驚，簟涼枕冷不勝情。
 
      其八
露白蟾明又到秋，佳期幽會兩悠悠，夢牽情役幾時休。
記得泥人微斂黛，無言斜倚小書樓，暗思前事不勝愁。

酒泉子七首
      其一
楊柳舞風，輕惹春煙殘雨。
杏花愁，鶯正語，畫樓東。
錦屏寂寞思無窮，還是不知消息。
鏡塵生，珠淚滴，損儀容。

      其二
羅帶縷金，蘭麝煙凝魂斷。
畫屏欹，雲鬢亂，恨難任。
幾迴垂淚滴鴛衾，薄情何處去。
登臨䆫，花滿樹，信沉沉。

      其三
小檻日斜，風度綠䆫人悄悄。
翠幃閑掩舞雙鸞，舊香寒。
別來情緒轉難判，韶顏看卻老。
依稀粉上有啼痕，暗銷魂。

      其四
黛薄紅深，約掠綠鬟雲膩。
小鴛鴦，金翡翠，稱人心。
錦鱗無處傳幽意，海鷰蘭堂春又去。
隔年書，千點淚，恨難任。

      其五
掩卻菱花，收拾翠鈿休上面。
金蟲玉鷰鏁香奩，恨猒猒。
雲鬟半墜懶重篸，淚侵山枕濕。
恨燈背帳夢方酣，鴈飛南。

      其六
水碧風清，入檻細香紅藕膩。
謝娘斂翠恨無涯，小屏斜。
堪憎蕩子不還家，謾留羅帶結。
帳深枕膩炷沉煙，負當年。

      其七
黛怨紅羞，掩映畫堂春欲暮。
殘花微雨隔青樓，思悠悠。
芳菲時節看將度，寂寞無人還獨語。
畫羅襦，香粉污，不勝愁。

楊柳枝
秋夜香閨思寂寥，漏迢迢。
鴛幃羅幌麝煙銷，燭光搖。
正憶玉郎遊蕩去，無尋處。
更聞簾外雨蕭蕭，滴芭蕉。

遐方怨
簾影細，簟紋平。
象紗籠玉指，縷金羅扇輕。
嫩紅雙臉似花明，兩條眉黛遠山橫。
風簫歇，鏡塵生。
遼塞音書絕，夢魂長暗驚。
玉郎經歲負娉婷，教人爭不恨無情。

獻衷心
繡鴛鴦帳暖，畫孔雀屏欹。
人悄悄，月明時，想昔年懽笑，恨今日分離。
銀釭背，銅漏永，阻佳期。
小樓煙細，虛閣簾垂。
幾多心事，暗地思惟。
被嬌娥牽役，魂夢如癡。
金閨裡，山枕上，始應知。

應天長
瑟瑟羅裙金線縷，輕透鵝黃香畫袴。
垂交帶，盤鸚鵡，裊裊翠翹移玉步。
背人勻檀炷，慢轉橫波偷覷。
斂黛春情暗許，倚屏慵不語。

訴衷情二首
      其一
香滅簾垂春漏永，整鴛衾。
羅帶重，雙鳳，縷黃金。
䆫外月光臨，沉沉。
斷腸無處尋，負春心。

      其二
永夜拋人何處去，絕來音。
香閣掩，眉斂，月將沉。
怎忍不相尋？鴛孤衾。
換我心為你心，始知相憶深。

荷葉杯九首
      其一
春盡小庭花落，寂寞。
凭檻斂雙眉，忍教成病憶佳期。
知摩知？知摩知？

      其二
歌發誰家筵上，寥亮。
別恨正悠悠，蘭釭背帳月當樓。
愁摩愁，愁摩愁。

      其三
弱柳好花盡拆，晴陌。
陌上少年郎，滿身蘭麝撲人香。
狂摩狂，狂摩狂。

      其四
記得那時相見，膽戰。
鬢亂四肢柔，泥人無語不擡頭。
羞摩羞，羞摩羞。

      其五
夜久歌聲怨咽，殘月。
菊冷露微微，看看濕透縷金衣。
歸摩歸，歸摩歸。

      其六
我憶君詩最苦，知否。
字字盡關心，紅牋寫寄表情深。
吟摩吟，吟摩吟。

      其七
金鴨香濃鴛被，枕膩。
小髻簇花鈿，腰如細柳臉如蓮。
憐摩憐，憐摩憐。

      其八
曲砌蝶飛煙暖，春半。
花發柳垂條，花如雙臉柳如腰。
嬌摩嬌，嬌摩嬌。

      其九
一去又乖期信，春盡。
滿院長莓苔，手挼裙帶獨徘徊。
來摩來，來摩來。

漁歌子
曉風清，幽沼綠，倚欄凝望珍禽浴。
畫簾垂，翠屏曲，滿袖荷香馥郁。
好攄懷，堪寓目，身閑心靜平生足。
酒盃深，光影促，名利無心較逐。

臨江仙三首
      其一
碧染長空池似鏡，倚樓閑望凝情，滿衣紅藕細香清。
象床珍簟，山障掩，玉琴橫。
暗想昔時懽笑事，如今贏得愁生。
博山鑪暖澹煙輕。
蟬吟人靜，殘日傍，小䆫明。

      其二
幽閨小檻春光晚，柳濃花淡鶯稀。
舊歡思想尚依依，翠嚬紅斂，終日損芳菲。
何事狂夫音信斷，不如梁鷰猶歸。
畫意深處麝煙微，屏虛枕冷，風細雨霏霏。

      其三
月色穿簾風入竹，倚屏雙黛愁時。
砌花含露兩三枝，如啼恨臉，魂斷損容儀。
香燼暗銷金鴨冷，可堪辜負前期。
繡襦不整鬢鬟欹，幾多惆悵，情緒在天涯。

醉公子二首
      其一
漠漠秋雲澹，紅耦香侵檻。
枕倚小山屏，金鋪向晚扃。
睡起橫波慢，獨望情何限。
衰柳數聲蟬，魂銷似去年。

      其二
岸柳垂金線，雨晴鶯百囀。
家在綠楊邊，往來多少年。
馬嘶芳草遠，高樓簾半捲。
斂袖翠蛾攢，相逢爾許難。

更漏子
舊歡娛，新悵望，擁鼻含嚬樓上。
濃柳翠，晚霞微，江鷗接翼飛。
簾半捲，屏斜掩，遠岫參差迷眼。
歌滿耳，酒盈罇，前非不要論。

孫少監光憲十三首
孫光憲 ，字孟文，自號葆光子。五代十國荊南文學家。
後唐時累官至檢校秘書監、兼御史大夫等職。
浣溪沙九首
      其一
蓼岸風多橘柚香，江邊一望楚天長，片帆煙際閃孤光。
目送征鴻飛杳杳，思隨流水去茫茫，蘭紅波碧憶瀟湘。

      其二
桃杏風香簾幕閑，謝家門戶約花關，畫梁幽語鷰初還。
繡閣數行題了壁，曉屏一枕酒醒山，卻疑身是夢魂間。

      其三
花漸凋疎不耐風，畫簾垂地晚堂空，墮階縈蘚舞愁紅。
膩粉半粘金靨子，殘香猶暖繡薰籠，蕙心無處與人同。

      其四
攬鏡無言淚欲流，凝情半日懶梳頭，一庭疎雨濕春愁。
楊柳秖知傷怨別，杏花應信損嬌羞，淚沾魂斷軫離憂。 
 
     其五
半踏長裾宛約行，晚簾疎處見分明，此時堪恨昧平生。
早是銷魂殘燭影，更愁聞著品絃聲，杳無消息若為情。

      其六
蘭沐初休曲檻前，暖風遲日洗頭天，濕雲新斂未梳蟬。
翠袂半將遮粉臆，寶釵長欲墜香肩，此時模樣不禁憐。

      其七
風遞殘香出繡簾，團窠金鳳舞襜襜，落花微雨恨相兼。
何處去來狂太甚，空推宿酒睡無猒，爭教人不別猜嫌。

      其八
輕打銀箏墜鷰泥，斷絲高罥畫樓西，花冠閑上午牆啼。
粉籜半開新竹逕，紅苞盡落舊桃蹊，不堪終日閉深閨。

      其九
烏帽斜欹倒佩魚，靜街偷步訪仙居，隔牆應認打門初。
將見客時微掩斂，得人憐處且先疎，低頭羞問壁邊書。

河傳四首
      其一
太平天子，等閑遊戲，疏河千里。
柳如絲，隈倚淥波春水，長淮風不起。
如花殿腳三千女，爭雲雨，何處留人住？
錦帆風，煙際紅，燒空，魂迷大業中。

      其二
柳拖金縷，着煙籠霧，濛濛落絮。
鳳皇舟上楚女，妙舞，雷喧波上皷。
龍爭虎戰分中土，人無主，桃葉江南渡。
襞花牋，豔思牽。
成篇，官娥相與傳。

      其三
花落，煙薄，謝家池閣。
寂寞春深，翠蛾輕斂意沉吟。
沾襟，無人知此心。
玉鑪香斷霜灰冷，簾鋪影，梁鷰歸紅杏。
晚來天，空悄然。
孤眠，枕檀雲髻偏。

      其四
風颭，波斂。
團荷閃閃，珠傾露點。
木蘭舟上，何處吳娃越豔，藕花紅照臉。
大堤狂殺襄陽客，煙波隔，渺渺湖光白。
身已歸，心不歸。
斜暉，遠汀鸂鶒飛。

花間集卷第八        四十九首
    孫少監光憲四十七首
        菩薩蠻五首    河瀆神二首    虞每人二首
        後庭花二首    生查子三首    臨江仙二首
        酒泉子三首    清平樂二首    更漏子二首
        女冠子二首    風流子三首    定西番二首
        河滿子一首    玉蝴蝶一首    八拍蠻一首
        竹枝一首      思帝鄉一首    上行盃二首
        謁金門一首    思越人二首    陽柳枝四首
        望梅花一首    漁歌子二首
    魏太尉承班二首 
        菩薩蠻二首
菩薩蠻      孫少監光憲
      其一
月華如水籠香砌，金環碎撼門初閉。
寒影墮高簷，鉤垂一面簾。
碧煙輕裊裊，紅戰燈花笑。
即此是高唐，掩屏秋夢長。

      其二
花冠頻皷牆頭翼，東方澹白連䆫色。
門外早鶯聲，背樓殘月明。
薄寒籠醉態，依舊鈆華在。
握手送人歸，半拖金縷衣。

      其三
小庭花落無人掃，疎香滿地東風老。
春晚信沉沉，天涯何處尋。
曉堂屏六扇，眉共湘山遠。
爭那別離心，近來尤不禁。

      其四
青巖碧洞經朝雨，隔花相喚南溪去。
一隻木蘭舡，波平遠浸天。
扣舡驚翡翠，嫩玉擡香臂。
紅日欲沉西，煙中遙解觽。

      其五
木綿花映叢祠小，越禽聲裏春光曉。
銅皷與蠻歌，南人祈賽多。
客帆風正急，茜袖隈牆立。
極浦幾迴頭，煙波無限愁。

河瀆神二首
      其一
汾水碧依依，黃雲落葉初飛。
翠蛾一去不言歸，廟門空掩斜暉。
四壁陰森排古畫，依舊瓊輪羽駕。
小殿沉沉清夜，銀燈飄落香灺。

      其二
江上草芊芊，春晚湘妃廟前。
一方柳色楚南天，數行斜鴈聯翩。
獨倚朱欄情不極，魂斷終朝相憶。
兩槳不知消息，遠汀時起鸂鶒。

虞美人二首
      其一
紅䆫寂寂無人語，暗澹梨花雨。
繡羅紋地粉新描，博山香炷旋抽條，睡魂銷。
天涯一去無消息，終日長相憶。
交人相憶幾時休？不堪悵觸別離愁，淚還流。

      其二
好風微揭簾旌起，金翼鸞相倚。
翠簷愁聽乳禽聲，此時春態暗關情，獨難平。
畫堂流水空相翳，一穗香搖曳。
交人無處寄相思，落花芳艸過前期，沒人知。

後庭花二首
      其一
景陽鐘動宮鶯囀，露涼金殿。
輕飇吹起瓊花綻，玉葉如翦。
晚來高閣上，珠簾卷，見墜香千片。
脩蛾慢臉陪雕輦，後庭新宴。

      其二
石城依舊空江國，故宮春色。
七尺青絲芳草綠，絕世難得。
玉英凋落盡，更何人識，野棠如織。
只是教人添怨憶，悵望無極。

生查子三首
      其一
寂寞掩朱門，正是天將暮。
暗澹小庭中，滴滴梧桐雨。
繡工夫，牽心緒，配盡鴛鴦縷。
待得沒人時，隈倚論私語。 

      其二
暖日策花驄，嚲鞚垂楊陌。
芳草惹煙青，落絮隨風白。
誰家繡轂動香塵，隱映神仙客。
狂殺玉鞭郎，咫尺音容隔。

      其三
金井墮高梧，玉殿籠斜月。
永巷寂無人，斂態愁堪絕。
玉爐寒，香燼滅，還似君恩歇。
翠輦不歸來，幽恨將誰說。

臨江仙二首
      其一
霜拍井梧幹葉墮，翠幃雕檻初寒。
薄鈆殘黛稱花冠，含情無語，延佇倚欄干。
杳杳征輪何處去，離愁別恨千般。
不堪心緒正多端，鏡奩長掩，無意對孤鸞。

      其二
暮雨淒淒深院閉，燈前凝坐初更。
玉釵低壓鬢雲橫，半垂羅幕，相映燭光明。
終是有心投漢珮，低頭但理秦箏。
鷰雙鸞耦不勝情，只愁明發，將逐楚雲行。

酒泉子三首
      其一
空磧無邊，萬里陽關道路。
馬蕭蕭，人去去，隴雲愁。
香貂舊制戎衣窄，胡霜千里白。
綺羅心，魂夢隔，上高樓。
 
      其二
曲檻小樓，正是鶯花二月。
思無憀，愁欲絕，鬱離襟。
展屏空對瀟湘水，眼前千萬里。
淚掩紅，眉斂翠，恨沉沉。

      其三
斂態䆫前，裊裊雀釵拋頸。
鷰成雙，鸞對影，耦新知。
玉纖澹拂眉山小，鏡中嗔共照。
翠連娟，紅縹渺，早粧時。

清平樂二首
      其一
愁腸欲斷，正是青春半。
連理分枝鸞失伴，又是一場離散。
掩鏡無語眉低，思隨芳艸凄凄。
憑使東風吹夢，與郎終日東西。

      其二
等閑無語，春恨如何去？
終是疎狂留不住，花暗柳濃何處。
盡日目斷魂飛，晚䆫斜界殘暉。
長恨朱門薄暮，繡鞍驄馬空歸。

更漏子二首
      其一
聽寒更，聞遠鴈，半夜蕭娘深院。
扃繡戶，下珠簾，滿庭噴玉蟾。
人語靜，香閨冷，紅幕半垂清影。
雲雨態，蕙蘭心，此情江海深。

      其二
今夜期，來日別，相對秖堪愁絕。
隈粉面，撚瑤簪，無言淚滿襟。
銀箭落，霜華薄，牆外曉雞咿喔。
聽付囑，惡情悰，斷腸西復東。

女冠子二首
      其一
蕙風芝露，壇際殘香輕度。
蘂珠宮，苔點分圓碧，桃花踐破紅。
品流巫峽外，名籍紫微中。
真侶墉城會，夢魂通。

      其二
澹花瘦玉，依約神仙粧束。
佩瓊文，瑞露通宵貯，幽香盡日焚。
碧紗籠絳節，黃藕冠濃雲。
勿以吹簫伴，不同羣。

風流子三首
      其一
茅舍槿籬溪曲，雞犬自南自北。
菰葉長，水葓開，門外春波漲綠。
聽織，聲促，軋軋鳴梭穿屋。

      其二
樓倚長衢欲暮，瞥見神仙伴侶。
微傅粉，攏梳頭，隱映畫簾開處。
無語，無緒，慢曳羅裙歸去。

      其三
金絡玉銜嘶馬，繫向綠楊陰下。
朱戶掩，繡簾垂，曲院水流花謝。
歡罷，歸也，猶在九衢深夜。

定西番二首
      其一
鷄祿山前游騎，邊草白，朔天明，馬蹄輕。
鵲面弓離短韔，彎來月欲成。
一隻鳴髇雲外，曉鴻驚。

其二
帝子枕前秋夜，霜幄冷，月華明，正三更。
何處戍樓寒笛，夢殘聞一聲。
遙想漢關萬里，淚縱橫。

河滿子
冠劍不隨君去，江河還共恩深。
歌袖半遮眉黛慘，淚珠旋滴衣襟。
惆悵雲愁雨怨，斷魂何處相尋。
 
玉蝴蝶
春欲盡，景仍長，滿園花正黃。
粉翅兩悠颺，翩翩過短牆。
鮮飇暖，牽遊伴，飛去立殘芳。
無語對蕭娘，舞衫沉麝香。

八拍蠻
孔雀尾拖金線長，怕人飛起入丁香。
越女沙頭爭拾翠，相呼歸去背斜陽。

竹枝二首
      其一
門前春水（竹枝）白蘋花（女兒），岸上無人（竹枝）小艇斜（女兒）。
商女經過（竹枝）江欲暮（女兒），散拋殘食（竹枝）飼神鵶（女兒）。

其二
亂繩千結（竹枝）絆人深（女兒），越羅萬丈（竹枝）表長尋（女兒）。
楊柳在身（竹枝）垂意緒（女兒），藕花落盡（竹枝）見蓮心（女兒）。

思帝鄉
如何？遣情情更多。
永日水堂簾下，斂羞蛾。
六幅羅裙窣地，微行曳碧波。
看盡滿地疎雨，打團荷。

上行盃二首
      其一
草草離亭鞍馬，從遠道，此地分衿，燕宋秦吳千萬里。
無辭一醉。野棠開，江艸濕。佇立，沾泣，征騎駸駸。

其二
離棹逡巡欲動，臨極浦，故人相送，去住心情知不共。
金舡滿捧。綺羅愁，絲管咽。迴別，帆影滅，江浪如雪。

謁金門
留不得！留得也應無益。
白紵春衫如雪色，揚州初去日。
輕別離，甘拋擲，江上滿帆風疾。
卻羨彩鴛三十六，孤鸞還一隻。

思越人二首
      其一
古臺平，芳艸遠，館娃宮外春深。
翠黛空留千載恨，教人何處相尋。
綺羅無復當時事，露花點滴香淚。
惆悵遙天橫淥水，鴛鴦對對飛起。

      其二
渚蓮枯，宮樹老，長洲廢苑蕭條。
想像玉人空處所，月明獨上溪橋。
經春初敗秋風起，紅蘭綠蕙愁死。
一片風流傷心地，魂銷目斷西子。

楊柳枝四首
      其一
閶門風暖落花乾，飛遍江城江城雪不寒。
獨有晚來臨水驛，閑人多凭赤欄干。

      其二
有池有榭即濛濛，浸潤飜成長養功。
恰似有人長點檢，着行排立向春風。

      其三
根柢雖然傍濁河，無妨終日近笙歌。
驂驂金帶誰堪比，還共黃鶯不校多。

      其四
萬株枯槁怨亡隋，似弔吳臺各自垂。
好是淮陰明月裏，酒樓橫笛不勝吹。

望梅花
數枝開與短牆平，見雪萼紅跗相映，引起誰人邊塞情。
簾外欲三更，吹斷離愁月正明，空聽隔江聲。

漁歌子二首
      其一
草芊芊，波漾漾，湖邊艸色連波漲。
沿蓼岸，泊楓汀，天際玉輪初上。
扣舷歌，聯極望，槳聲伊軋知何向。
黃鵲叫，白鷗眠，誰似儂家疏曠。

      其二
泛流螢，明又滅，夜涼水冷東灣闊。
風浩浩，笛寥寥，萬頃金波澄澈。
杜若洲，香郁烈，一聲宿鴈霜時節。
經霅水，過松江，盡屬濃家日月。

魏承班二首
魏承班，五代十國前蜀詞人，生卒年不詳。曾官至太尉。
菩薩蠻二首
      其一
羅裾薄薄秋波染，眉間畫時山兩點。
相見綺筵時，深情暗共知。
翠翹雲鬢動，斂態彈金鳳。
宴罷入蘭房，邀入解珮璫。

      其二
羅衣隱約金泥畫，玳筵一曲當秋夜。
聲戰覷人嬌，雲鬟裊翠翹。
酒醺紅玉輭，眉翠秋山遠。
繡幌麝煙沉，誰人知兩心。

花間集卷第九       四十九首
    魏太尉承班十三首
        滿宮花一首    木蘭花一首    玉樓春二首
        訴衷情五首    生查子二首    黃鐘樂一首
        漁歌子一首
    鹿太保虔扆六首
        臨江仙二首    女冠子二首    思越人一首
        虞美人一首
    閻處士選八首
        虞美人二首    臨江仙二首    浣溪紗一首
        八拍蠻二首    河傳一首
    尹參卿鶚六首
        臨江仙二首    滿宮花一首    杏園方一首
        醉公子一首    菩薩蠻一首
    毛秘書熙震十六首
        浣溪紗七首    臨江仙二首    更漏子二首
        女冠子二首    清平樂一首    南歌子二首

滿宮花        魏太尉承班
雪霏霏，風凜凜，玉郎何處狂飲。
醉時想得縱風流，羅帳香幃鴛寢。
春朝秋夜思君甚，愁見繡屏孤枕。
少年何事負初心，淚滴縷金雙衽。

木蘭花
小芙蓉，香旖旎，碧玉堂深清似水。
閉寶匣，掩金鋪，倚屏拖袖愁如醉。
遲遲好景煙花媚，曲渚鴛鴦眠錦翅。
凝然愁望靜相思，一雙笑靨嚬香蘂。

玉樓春二首
      其一
寂寂畫堂梁上鷰，高卷翠簾橫數扇。
一庭春色惱人來，滿地落花紅幾片。
愁倚錦屏低雪面，淚滴繡羅金縷線。
好天涼月盡傷心，為是玉郎長不見。

      其二
輕斂翠蛾呈皓齒，鶯囀一枝花影裏。
聲聲清迥遏行雲，寂寂畫梁塵暗起。
玉斝滿斟情未已，促坐王孫公子醉。
春風筵上貫珠勻，豔色韶顏嬌旖旎。

訴衷情五首
      其一
高歌宴罷月初盈，詩情引恨情。
煙露冷，水流輕，思想夢難成。
羅帳裊香平，恨頻生。
思君無計睡還醒，隔層城。

      其二
春深花簇小樓臺，風飄錦繡開。
新睡覺，步香堦，山枕印紅腮。
鬢亂墜金釵，語檀隈。
臨行執手重重囑，幾千迴。

      其三
銀漢雲晴玉漏長，蛩聲悄畫堂。
筠簟冷，碧牎涼，紅䗶淚飄香。
皓月瀉寒光，割人腸。
那堪獨自步池塘，對鴛鴦。

      其四
金風輕透碧䆫紗，銀釭焰影斜。
倚枕臥，恨何賒，山掩小屏霞。
雲雨別吳娃，想容華。
夢成幾度遶天涯，到君家。

      其五
春情滿眼臉紅綃，嬌妬索人饒。
星靨小，玉璫搖，幾共醉春朝。
別後憶纖腰，夢魂勞。
如今風葉又蕭蕭，恨迢迢。 

生查子二首
      其一
煙雨晚晴天，零落花無語。
難話此時心，梁鷰雙來去。
琴韻對薰風，有恨和情撫。
腸斷斷絃頻，淚滴黃金縷。

      其二
寂寞畫堂空，深夜垂羅幕。
燈暗錦屏欹，月冷珠簾薄。
愁恨夢應成，何處貪歡樂。
看看又春來，還是長蕭索。

黃鐘樂
池塘煙暖草萋萋。
惆悵閑宵，含恨愁坐，思堪迷。
遙想玉人情事遠，音容渾似隔桃溪。
偏記同歡秋月低，簾外論心，花畔和醉，暗相攜。
何事春來君不見，夢魂長在錦江西。

漁歌子
柳如眉，雲似髮。
蛟綃霧縠籠香雪。
夢魂驚，鐘漏歇，䆫外曉鶯殘月。
幾多情，無處說，落花飛絮清明節。
少年郎，容易別，一去音書斷絕。

鹿太保虔扆六首
鹿虔扆，五代十國後蜀詞人。生卒年不詳。孟蜀時為永泰軍節度使，
進檢校太尉，加太保。

臨江仙二首
      其一
金鏁重門荒苑靜，綺䆫愁對秋空。
翠華一去寂無蹤，玉樓歌吹，聲斷已隨風。
煙月不知人事改，夜闌還照深宮。
藕花相向野塘中，暗傷亡國，清露泣香紅。

      其二
無賴曉鶯驚夢斷，起來殘醉初醒。
映䆫絲柳裊煙青，翠簾慵卷，約砌杏花零。
一自玉郎遊冶去，蓮凋月慘儀形。
暮天微雨灑閑庭，手挼裙帶，無語倚雲屏。

女冠子二首
      其一
鳳樓琪樹，惆悵劉郎一去，正春深。
洞裡愁空結，人間信莫尋。
竹疎齋殿迥，松密醮壇陰。
倚雲低首望，可知心。

      其二
步虛壇上，絳節霓旌相向，引真仙。
玉珮搖蟾影，金爐裊麝煙。
露濃霜簡濕，風緊羽衣偏。
欲留難得住，卻歸天。

思越人
翠屏欹，銀燭背，漏殘清夜迢迢。
雙帶繡窠盤錦薦，淚浸花暗香銷。
珊瑚枕膩鴉鬟亂，玉纖慵整雲散。
若是適來新夢見，離腸爭不千斷。

虞美人
卷荷香澹浮煙渚，綠嫩擎新雨。
璅䆫疎透曉風清，象床珍簟冷光輕，水紋平。
九疑黛色屏斜掩，枕上眉心斂。
不堪相望病將成，鈿昬檀粉淚縱橫，不勝情。 

閻處士選六首
閻選，生卒年不詳。為前蜀布衣，時稱閻處士。
虞美人二首
      其一 
粉融紅膩蓮房綻，臉動雙波慢。
小魚銜玉鬢釵橫，石榴裙染象紗輕，轉娉婷。
偷期錦浪荷深處，一夢雲兼雨。
臂留檀印齒痕香，深秋不寐漏初長，盡思量。

      其二
楚腰蠐領團香玉，鬢疊深深綠。
月蛾星眼笑微嚬，柳妖桃豔不勝春，晚粧勻。
水紋簟映青紗帳，霧罩秋波上。
一枝嬌臥醉芙蓉，良宵不得與君同，恨忡忡。

臨江仙二首
      其一
雨停荷芰逗濃香，岸邊蟬噪垂楊。
物華空有舊池塘，不逢仙子，何處夢襄王。
珍簟對欹鴛枕冷，此來塵暗淒涼。
欲憑危檻恨偏長，藕花珠綴，猶似汗凝粧。

      其二
十二高峯天外寒，竹梢輕拂仙壇。
寶衣行雨在雲端，畫簾深殿，香霧冷風殘。
欲問楚王何處去？翠屏猶掩金鸞。
猿啼明月照空灘，孤舟行客，驚夢亦艱難。

浣溪沙
寂寞流蘇冷繡茵，倚屏山枕惹香塵，小庭花露泣濃香。
劉阮信非仙洞客，常娥終是月中人，此生無路訪東鄰。

八拍蠻二首
      其一
雲鏁嫩黃煙柳細，風吹紅蒂雪梅殘。
光影不勝閨閣恨，行行坐坐黛眉攢。

      其二
愁鏁黛眉煙易慘，淚飄紅臉粉難勻。
憔悴不知緣底事，遇人推道不宜春。

河傳
秋雨，秋雨，無晝無夜，滴滴霏霏。
暗燈涼簟怨分離，妖姬，不勝悲。
西風稍急喧䆫竹，停又續，膩臉懸雙玉。
幾迴邀約鴈來時，違期，鴈歸，人不歸。

尹參卿鶚六首
尹鶚，生卒年不詳，仕蜀為翰林、校書郎，累官至參卿。
臨江仙二首
      其一
一番荷芰生池沼，檻前風送馨香。
昔年於此伴蕭娘，相偎佇立，牽惹敘衷腸。
時逞笑容無限態，還如菡萏爭芳。
別來虛遣思悠颺，慵窺往事，金鏁小蘭房。

      其二
深秋寒夜銀河靜，月明深院中庭。
西䆫幽夢等閑成，逡巡覺後，特地恨難平。
紅燭半條殘焰短，依稀暗背銀屏。
枕前何事最傷情，梧桐葉上，點點露珠零。

滿宮花
月沉沉，人悄悄，一炷後庭香裊。
風流帝子不歸來，滿地禁花慵掃。
離恨多，相見少，何處醉迷三島。
漏清宮樹子規啼，愁鏁碧䆫春曉。

杏園芳
嚴粧嫩臉花明，教人見了關情。
含羞舉步越羅輕，稱娉婷。
終朝咫尺窺香閣，迢遙似隔層城。
何時休遣夢相縈，入雲屏。

醉公子
暮煙籠蘚砌，戟門猶未閉。
盡日醉尋春，歸來月滿身。
離鞍隈繡袂，墜巾花亂綴。
何處惱佳人，檀痕衣上新。 
 
菩薩蠻
隴雲暗合秋天白，俯䆫獨坐窺煙陌。
樓際角重吹，黃昬方醉歸。
荒唐難共語，明日還應去。
上馬出門時，金鞭莫與伊。

毛秘書熙震十六首
毛熙震，生卒年不詳。曾為後蜀秘書監。
浣溪沙七首
      其一
春暮黃鶯下砌前，水精簾影露珠懸，綺霞低映晚晴天。
弱柳萬條垂翠帶，殘紅滿地碎香鈿，蕙風飄蕩散輕煙。

      其二
花榭香紅煙景迷，滿庭芳艸綠萋萋，金鋪閑掩繡簾低。
紫鷰一雙嬌語碎，翠屏十二晚峯齊，夢魂銷散醉空閨。

      其三
晚起紅房醉欲銷，綠鬟雲散裊金翹，雪香花語不勝嬌。
好是向人柔弱處，玉纖時急繡裙腰，春心牽惹轉無憀。

      其四
一隻橫釵墜髻叢，靜眠珍簟起來慵，繡羅紅嫩抹酥胸。
羞斂細蛾魂暗斷，困迷無語思猶濃，小屏香靄碧山重。

      其五
雲薄羅裙綬帶長，滿身新裛瑞龍香，翠鈿斜映豔梅粧。
佯不覷人空婉約，笑和嬌語太倡狂，忍教牽恨暗形相。

      其六
碧玉冠輕裊鷰釵，捧心無語步香堦，緩移弓底繡羅鞋。
暗想歡娛何計好，豈堪期約有時乖，日高深院正忘懷。

      其七
半醉凝情臥繡茵，睡容無力卸羅裙，玉籠鸚鵡猒聽聞。
慵整落釵金翡翠，象梳欹鬢月生雲，錦屏綃幌麝煙薰。

臨江仙二首
      其一
南齊天子寵嬋娟，六宮羅綺三千。
潘妃嬌豔獨芳妍，椒房蘭洞，雲雨降神仙。
縱態迷歡心不足，風流可惜當年。
纖腰婉約步金蓮，妖君傾國，猶自至今傳。

      其二
幽閨欲曙聞鶯囀，紅䆫月影微明。
好風頻謝落花聲，隔幃殘燭，猶照綺屏箏。
繡被錦茵眠玉暖，炷香斜裊煙輕。
澹蛾羞斂不勝情，暗思閑夢，何處逐雲行。 

更漏子二首
      其一
秋色清，河影澹，深戶燭寒光暗。
綃幌碧，錦衾紅，博山香炷融。
更漏咽，蛩鳴切，滿院霜華如雪。
新月上，薄雲收，映簾懸玉鉤。

      其二
煙月寒，秋夜靜，漏轉金壺初永。
羅幕下，繡屏空，燈花結碎紅。
人悄悄，愁無了，思夢不成難曉。
長憶得，與郎期，竊香私語時。

女冠子二首
      其一
碧桃紅杏，遲日媚籠光影，彩霞深。
香暖薰鶯語，風清引鶴音。
翠鬟冠玉葉，霓袖捧瑤琴。
應共吹簫侶，暗相尋。

      其二
脩蛾慢臉，不語檀心一點，小山粧。
蟬鬢低含綠，羅衣澹拂黃。
悶來深院裏，閑步落花傍。
纖手輕輕整，玉鑪香。

清平樂
春光欲暮，寂寞閑庭戶。
粉蝶雙雙穿檻舞，簾捲晚天疎雨。
含愁獨倚閨幃，玉鑪煙斷香微。
正是銷魂時節，東風滿樹花飛。

南歌子二首
      其一
遠山愁黛碧，橫波慢臉明，膩香紅玉茜羅輕。
深院晚堂人靜，理銀箏。
鬢動行雲影，裙遮點屐聲，嬌羞愛問曲中名。
楊柳杏花時節，幾多情？

其二
惹恨還添恨，牽腸即斷腸。
凝情不語一枝芳，獨映畫簾閑立，繡衣香。
暗想為雲女，應憐傅粉郎。
晚來輕步出閨房，髻慢釵橫無力，縱猖狂。

花間集卷第十        五十首
    毛秘書熙震十三首
        河滿子二首    小重山一首    定西番一首
        木蘭花一首    後庭花三首    酒泉子二首
        菩薩蠻三首
    李秀才珣三十七首
        浣溪紗四首    漁歌子四首    巫山一段雲二首
        臨江仙二首    南鄉子十首    女冠子二首
        酒泉子四首    望遠行二首    菩薩蠻三首
        西溪子一首    虞美人一首    河傳二首
河滿子二首       毛秘書熙震
      其一
寂寞芳菲暗度，歲華如箭堪驚。
緬想舊歡多少事，轉添春思難平。
曲檻絲垂金柳，小䆫絃斷銀箏。
深院空聞鷰語，滿園閑落花輕。
一片相思休不得，忍教長日愁生。
誰見夕陽孤夢，覺來無限傷情。

      其二
無語殘粧澹薄，含羞嚲袂輕盈。
幾度香閨眠曉，綺䆫疎日微明。
雲母帳中偷惜，水精枕上初驚。
笑靨嫩疑花坼，愁眉翠斂山橫。
相望只教添悵恨，整鬟時見纖瓊。
獨倚朱扉閑立，誰知別有深情。

小重山
梁鷰雙飛畫閣前，寂寥多少恨，懶孤眠。
曉來閑處想君憐，紅羅帳，金鴨冷沉煙。
誰信損嬋娟，倚屏啼玉筋，濕香鈿。
四支無力上鞦韆，羣花謝，愁對豔陽天。

定西番
蒼翠濃陰滿院，鶯對語，蝶交飛，戲薔薇。
斜日倚欄風好，餘香出繡衣。
未得玉郎消息，幾時歸。

木蘭花
掩朱扉，鈎翠箔，滿院鶯聲春寂寞。
勻粉淚，恨檀郎，一去不歸花又落。
對斜暉，臨小閣，前事豈堪重想着。
金帶冷，畫屏幽，寶帳慵薰蘭麝薄。

後庭花三首
      其一
鶯啼鷰語芳菲節，瑞庭花發。
昔時懽宴歌聲揭，管絃清越。
自從陵谷追遊歇，畫梁塵黦。
傷心一片如珪月，閑鏁宮闕。

      其二
輕盈舞妓含芳豔，競粧新臉。
步搖珠翠脩蛾斂，膩鬟雲染。
歌聲慢發開檀點，繡衫斜掩。
時將纖手勻紅臉，笑拈金靨。

      其三
越羅小袖新香蒨，薄籠金釧。
倚欄無語搖輕扇，半遮勻面。
春殘日暖鶯嬌懶，滿庭花片。
爭不教人長相見，畫堂深院。

酒泉子二首
      其一
閑臥繡幃，慵想萬般情寵。
錦檀偏，翹股重，翠雲欹。
暮天屏上春山碧，映香煙霧隔。
蕙蘭心，魂夢役，斂蛾眉。

      其二
鈿匣舞鸞，隱映豔紅脩碧。
月梳斜，雲鬢膩，粉香寒。
曉花微斂輕呵展，裊釵金鷰軟。
日初昇，簾半掩，對殘粧。

菩薩蠻三首
      其一
梨花滿院飄香雪，高樓夜靜風箏咽。
斜月照簾帷，憶君和夢稀。
小䆫燈影背，鷰語驚愁態。
屏掩斷香飛，行雲山外歸。

      其二
繡簾高軸臨塘看，雨飜荷芰真珠散。
殘暑晚初涼，輕風渡水香。
無憀悲往事，爭那牽情思。
光影暗相催，等閑秋又來。

      其三
天含殘碧融春色，五陵薄倖無消息。
盡日掩朱門，離愁暗斷魂。
鶯啼芳樹暖，鷰拂迴塘滿。
寂寞對屏山，相思醉夢間。

李秀才珣三十七首
李珣字德潤。生卒年不詳。五代十國前蜀詞人。
浣溪沙四首
      其一
入夏偏宜澹薄粧，越羅衣褪鬱金黃，翠鈿檀注助容光。
相見無言還有恨，幾迴判卻又思量，月䆫香徑夢悠颺。

      其二
晚出閑庭看海棠，風流學得內家粧，小釵橫戴一枝芳。
鏤玉梳斜雲鬢膩，縷金衣透雪肌香，暗思何事立殘陽。

      其三
訪舊傷離欲斷魂，無因重見玉樓人，六街微雨鏤香塵。
早為不逢巫峽夢，那堪虛度錦江春，遇花傾酒莫辭頻。

      其四
紅藕花香到檻頻，可堪閑憶似花人，舊歡如夢絕音塵。
翠疊畫屏山隱隱，冷鋪紋簟水潾潾，斷魂何處一蟬新。

漁歌子四首
      其一
楚山青，湘水淥，春風澹蕩看不足。
草芊芊，花簇簇，漁艇棹歌相續。
信浮沉，無管束，釣迴乘月歸灣曲。
酒盈罇，雲滿屋，不見人間榮辱。

      其二
荻花秋，瀟湘夜，橘洲佳景如屏畫。
碧煙中，明月下，小艇垂綸初罷。
水為鄉，篷作舍，魚羹稻飯常飡也。
酒盈杯，書滿架，名利不將心掛。 

      其三
柳垂絲，花滿樹，鶯啼楚岸春山暮。
棹輕舟，出深浦，緩唱漁歌歸去。
罷垂綸，還酌醑，孤村遙指雲遮處。
下長汀，臨淺渡，驚起一行沙鷺。

      其四
九疑山，三湘水，蘆花時節秋風起。
水雲間，山月裏，棹月穿雲遊戲。
皷清琴，傾淥蟻，扁舟自得逍遙志。
任東西，無定止，不議人間醒醉。

巫山一段雲二首
      其一
有客經巫峽，停橈向水湄。
楚王曾此夢瑤姬，一夢杳無期。
塵暗珠簾卷，香消翠幄垂。
西風迴首不勝悲，暮雨灑空祠。

      其二
古廟依青嶂，行宮枕碧流。
水聲山色鏁粧樓，往事思悠悠。
雲雨朝還暮，煙花春復秋。
啼猿何必近孤舟，行客自多愁。

臨江仙二首
      其一
簾卷池心小閣虛，暫涼閑步徐徐。
芰荷經雨半凋疎，拂堤垂柳，蟬噪夕陽餘。
不語低鬟幽思遠，玉釵斜墜雙魚。
幾迴偷看寄來書，離情別恨，相隔欲何如。

      其二
鶯報簾前暖日紅，玉鑪殘麝猶濃。
起來閨思尚疎慵，別愁春夢，誰解此情悰。
強整嬌姿臨寶鏡，小池一朵芙蓉。
舊歡無處再尋蹤，更堪迴顧，屏畫九疑峯。

南鄉子十首
      其一
煙漠漠，雨淒淒，岸花零落鷓鴣啼。
遠客扁舟臨野渡，思鄉處，潮退水準春色暮。

      其二
蘭棹舉，水紋開，競攜藤籠採蓮來。
迴塘深處遙相見，邀同宴，淥酒一巵紅上面。

      其三
歸路近，扣舷歌，採真珠處水風多。
曲岸小橋山月過，煙深鏁，荳蔻花垂千萬朵。

      其四
乘彩舫，過蓮塘，棹歌驚起睡鴛鴦。
帶香遊女隈伴笑，爭窈窕，競折團荷遮晚照。

      其五
傾淥蟻，泛紅螺，閑邀女伴簇笙歌。
避暑信舡輕浪裡，遊戲，夾岸荔枝紅蘸水。 

      其六
雲帶雨，浪迎風，釣翁回棹碧灣中。
春酒香熟鱸魚美，誰同醉？
纜卻扁舟篷底睡。

      其七
沙月靜，水煙輕，芰荷香裏夜舡行。
綠鬟紅臉誰家女？
遙相顧，緩唱棹歌極浦去。

      其八
漁市散，渡舡稀，越南雲樹望中微。
行客待湘天欲暮，送春浦，愁聽猩猩啼瘴雨。

      其九
攏雲髻，背犀梳，焦紅衫映綠羅裙。
越王臺下春風暖，花盈岸，遊賞每邀鄰女伴。

      其十
相見處，晚晴天，刺桐花下越臺前。
暗裡迴眸深屬意，遺雙翠，騎象背人先過水。

女冠子二首
      其一
星高月午，丹桂青松深處。
醮壇開，金磬敲清露，珠幢立翠苔。
步虛聲縹緲，想像思徘徊。
曉天歸去路，指蓬萊。

      其二
春山夜靜，愁聞洞天疎磬。
玉堂虛，細霧垂珠珮，輕煙曳翠裾。
對花情脉脉，望月步徐徐。
劉阮今何處？絕來書。

酒泉子四首
      其一
寂寞青樓，風觸繡簾珠翠撼。
月朦朧，花暗澹，鏁春愁。
尋思往事依稀夢，淚臉露桃紅色重。
鬢欹蟬。釵墜鳳，思悠悠。

      其二
雨清花零，紅散香凋池兩岸。
別情遙，春歌斷，掩銀屏。
孤帆早晚離三楚，閑理鈿箏愁幾許？
曲中情，絃上語，不堪聽。

      其三
秋雨聯綿，聲散敗荷叢裏。
那堪深夜枕前聽，酒初醒。
牽愁惹思更無停，燭暗香凝天欲曉。
細和煙，冷和雨，透簾中。

      其四
秋月嬋娟，皎潔碧紗䆫外。
照花穿竹冷沉沉，印池心。
凝露滴，砌蛩吟，驚覺謝娘殘夢。
夜深斜傍枕前來，影徘徊。

望遠行二首
      其一
春日遲遲思寂寥，行客關山路遙。
瓊䆫時聽語鶯嬌，柳絲牽恨一條條。
休暈繡，罷吹蕭，貌逐殘花暗凋。
同心猶結舊裙腰，忍辜風月度良宵。

      其二
露滴幽庭落葉時，愁聚蕭娘柳眉。
玉郎一去負佳期，水雲迢遞鴈書遲。
屏半掩，枕斜欹，䗶淚無言對垂。
吟蛩斷續漏頻移，入䆫明月鑒空帷。

菩薩蠻三首
      其一
迴塘風起波紋細，剌桐花裏門斜閉。
殘日照平蕪，雙雙飛鷓鴣。
征帆何處客，相見還相隔。
不語欲魂銷，望中煙水遙。

      其二
等閑將度三春景，簾垂碧砌參差影。
曲檻日初斜，杜鵑啼落花。
恨去容易處，又話瀟湘去。
凝思倚屏山，淚流紅臉斑。

      其三
隔簾微雨雙飛鷰，砌花零落紅深淺。
捻得寶箏調，心隨征棹遙。
楚天雲外路，動便經年去。
香斷畫屏深，舊懽何處尋。

西溪子
金縷翠鈿浮動，粧罷小䆫圓夢。
日高時，春已老，人來到，滿地落花慵掃。
無語倚屏風，泣殘紅。

虞美人
金籠鶯報天將曙，驚起分飛處。
夜來潛與玉郎期，多情不覺酒醒遲，失歸期。
映花避月遙相送，膩髻偏鳳。
欲迴嬌步入香閨，倚屏無語撚雲篦，翠眉低。

河傳二首
      其一
去去，何處？迢迢巴楚，山水相連。
朝雲暮雨，依舊十二峯前，猿聲到客舡。
愁腸豈異丁香結？因離別，故國音書絕。
想佳人花下，對明月春風，恨應同。

      其二
春暮，微雨。送君南浦，愁斂雙蛾。
落花深處，啼鳥似逐離歌，粉檀珠淚和。
臨流更把同心結，情哽咽，後會何時節？
不堪迴首，相望已隔汀洲，艣聲幽。

右花間集十卷宋十行行十七字本現藏聊城楊氏海源閣卷首有傳是樓徐氏聽雨樓查氏藏印係用
淳熙十一十二等年冊子紙印行其紙背官銜略可辨識者曰儒林郎觀察支使措置酒務施  成忠郎
監在城酒務賈  成●郎本州指使差監●拜場吳  江夏縣丞兼拜●場溫  ●●郎本州指使差監
大江渡潘  進●尉差監豬羊櫃董  進義副尉本州指使監公使庫范  鄂州司戶參軍戴  成義郎
添差本州排岸差監本津關發收稅劉  信義郎本州准備差使監公使庫朱除江夏縣丞鄂州司戶參
軍二官餘皆添差官監酒稅者二兼拜●場者二監公使庫者二兼大江渡者一監豬羊櫃者一監本津
關發收稅者一凡十人觀察支使從八品宋職官志云幕職官縣丞從八品宋志云諸路州軍緐劇今戶
二萬以上曾置司戶參軍從九品文獻通考云諸州置司戶參軍掌戶籍賦稅倉庫交納儒林郎等階宋
志云儒林郎為觀察掌書記支使防團判官等文階今結銜與志合成中郎進●尉(似是進義尉)進義
副尉皆武職階成義郎信義郎均不見於職官志志又云監當官掌茶鹽酒稅場務征輸及冶鑄之事諸
州軍隨事置官建炎初詔監當官闕許轉運使具名奏辟一次以二年為任實有六考方許闕升煩劇去
處許添差一員合選差文臣處更不差武臣淳熙二年詔二萬貫以下庫分選有才幹存留一員指揮諸
班官直親從親事官保義郎以下差充建炎四年詔每州以五員為額今監場監大江渡監豬羊櫃監本
津關發收稅皆在添差官之列然以不止五員矣鄂州酒務中興繫年錄云紹興十二年右司包琚總領
鄂州大軍錢糧先是琚奏岳飛軍中利源鄂州并公使激賞備邊回易十四庫歲次息錢一百六十萬五
千餘緡詔以鄂州七酒庫隸田師中為軍需餘令總所樁收是鄂州酒務為最旺之所公使庫朝野襍記
云公使庫諸道監司以及州軍邊縣與戎師皆有之然正賜不多而着令許收遺利以此州郡得以自恣
開抵當賣熟藥無所不為其實以助公使耳餘皆無考冊紙皆鄂州公文此書其刻於鄂州乎鳳阿同年
出以見眎如式影寫付工精刻並為攷其崖略如右
光緒癸巳長至臨桂王鵬運識於四印齋



