《千家詩》
由錦繡中華网站提供
原网䈎：http://www.chinapage.com/big5/poetry/1000p.htm

 
千家詩卷一    

五言絕句


春眠    孟浩然
春眠不覺曉    處處聞啼鳥    夜來風雨聲    花落知多少

訪袁拾遺不遇    孟浩然
洛陽訪才子    江嶺作流人    聞說梅花草    何如此地春

送郭司倉    王禹偁
映門淮水綠    留騎主人心    明月隨良掾    春潮夜夜深

洛陽道    儲光羲
大道直如髮    春來佳氣多    五陵貴公子    雙雙嗚玉珂

獨坐敬亭山    李    白
眾鳥高飛盡    孤雲獨去閒    相看兩不厭    只有敬亭山

登鸛鵲樓    王之渙
白日依山盡    黃河入海流    欲窮千里目    更上一層樓

觀永樂公主入番    孫    逖
邊地鶯花少    年來未覺新    美人天上落    龍塞始應春

伊州歌    蓋嘉運
打起黃鶯兒    莫教枝上啼    啼時驚妾夢    不得到遼西

左掖梨花    丘    為
冷艷全欺雪    餘香乍入衣    春風且莫定    吹向玉階飛

思君怨    令狐楚
小苑鶯歌歇    長門蝶舞多    眼看春又去    翠輦不曾過

題袁氏別業    賀知章
主人不相識    偶坐為林泉    莫謾愁沽酒    囊中自有錢

夜送趙縱    楊    炯
趙氏連城璧    由來天下傳    送君還舊府    明月滿前川

竹里館    王    維
獨坐幽篁裏    彈琴復長嘯    深林人不知    明月來相照

送朱大入秦    孟浩然
遊人五陵去    寶劍值千金    分手脫相贈    平生一片心

長干行    崔    顥
君家在何處    妾住在橫塘    停船暫借問    或恐是同鄉

詠史    高    適
尚有綈袍贈    應憐范叔寒    不知天下士    猶作布衣看

罷相作    李適之
避賢初罷相    樂聖且銜杯    為問門前客    今朝幾個來

逢俠者    錢    起
燕趙悲歌士    相逢劇孟家    寸心言不盡    前路日將斜

江行望匡廬    錢    起
咫尺愁風雨    匡廬不可登    祇疑雲霧窟    猶有六朝僧

答李澣    韋應物
林中觀易罷    溪上對鷗閒    楚俗饒詞客    何人最往還

秋風引    劉禹錫
何處秋風至    蕭蕭送雁群    朝來入庭樹    孤客最先聞

秋夜寄丘員外    韋應物
懷君屬秋夜    散步詠涼天    山空松子落    幽人應未眠

秋日    耿    湋
返照入閭巷    憂來誰共語    古道少人行    秋風動禾黍

秋日湖上    薛    瑩
落日五湖遊    煙波處處愁    浮沉千古事    誰與問東流

宮中題    文宗皇帝
輦路生秋草    上林花滿枝    憑高何限意    無復侍臣知

尋隱者不遇    賈    島
松下問童子    言師採藥去    只在此山中    雲深不知處

汾上驚秋    蘇    頲
北風吹北雲    萬里渡河汾    心緒逢搖落    秋聲不可聞

蜀道後期    張    說
客心爭日月    來往預期程    秋風不相待    先至洛陽城

靜夜思    李    白
床前明月光    疑是地上霜    舉頭望明月    低頭思故鄉

秋浦歌    李    白
白髮三千丈    離愁似箇長    不知明鏡裏    何處得秋霜

贈喬侍郎    陳子昂
漢廷榮巧宦    雲閣薄邊功    可憐驄馬使    白首為誰雄

答五陵太守    王昌齡
仗劍行千里    微軀敢一言    曾為大梁客    不負信陵恩

行軍九日思長安故園    岑    參
強欲登高去    無人送酒來    遙憐故園菊    應傍戰場開

婕妤怨    皇甫冉
花枝出建章    鳳管發昭陽    借問承恩者    雙蛾幾許長

題竹林寺    朱    放
歲月人間促    煙霞此地多    殷勤竹林寺    更得幾回過

三閭廟    戴叔倫
沅湘流不盡    屈子怨何深    日暮秋風起    蕭蕭楓樹林

易水送別    駱賓王
此地別燕丹    壯士髮衝冠    昔時人已沒    今日水猶寒

別盧秦卿    司空曙
知有前期在    難分此夜中    無將故人酒    不及石尤風

答人    太上隱者
偶來松樹下    高枕石頭眠    山中無曆日    寒盡不知年



千家詩卷二    

五言律詩


幸蜀回至劍門    玄宗皇帝
劍閣橫雲峻    鑾輿出狩回    翠屏千仞合    丹嶂五丁開
灌木縈旗轉    仙雲拂馬來    乘時方在德    嗟爾勒銘才

和晉陵陸承相    杜審言
獨有宦遊人    偏驚物候新    雲霞出海曙    梅柳渡江春
淑氣催黃鳥    晴光轉綠蘋    忽聞歌古調    歸思欲沾巾

蓬萊三殿侍宴奉敕詠終南山    杜審言
北斗掛城邊    南山倚殿前    雲標金闕迥    樹杪玉堂懸
半嶺通佳氣    中峰繞瑞煙    小臣持獻壽    長此戴堯天

春夜別友人    陳子昂
銀燭吐清煙    金尊對綺筵    離堂思琴瑟    別路繞山川
明月隱高樹    長河沒曉天    悠悠洛陽去    此會在何年

長寧公主東莊侍宴    李    嶠
別業臨青甸    鳴鑾降紫霄    長筵鵷鷺集    仙管鳳凰調
樹接南山近    煙含北渚遙    承恩咸已醉    戀賞未還鑣

恩賜麗正殿書院賜宴應制得林字    張    說
東壁圖書府    西園翰墨林    誦詩聞國政    講易見天心
位竊和羹重    恩叨醉酒深    載歌春興曲    情竭為知音

送友人    李    白
青山橫北郭    白水繞東城    此地一為別    孤蓬萬里征
浮雲遊子意    落日故人情    揮手自茲去    蕭蕭斑馬鳴

送友人入蜀    李    白
見說蠶叢路    崎嶇不易行    山從人面起    雲傍馬頭生
芳樹籠秦棧    春流遶蜀城    升沈應已定    不必問君平

次北固山下    王    灣
客路青山外    行舟綠水前    湖平兩岸闊    風正一帆懸
海日生殘夜    江春入舊年    鄉書何處達    歸雁洛陽邊

蘇氏別業    祖    詠
別業居幽處    到來生隱心    南山當戶牖    澧水映園林
竹覆經冬雪    庭昏未夕陰    寥寥人境外    閒坐聽春禽

春宿左省    杜    甫
花隱掖垣暮    啾啾棲鳥過    星臨萬戶動    月傍九霄多
不寢聽金鑰    因風想玉珂    明朝有封事    數問夜如何

題玄武禪師屋壁    杜    甫
何年顧虎頭    滿壁畫滄州    赤日石林氣    青天江海流
錫飛常近鶴    杯渡不驚鷗    似得廬山路    真隨惠遠遊

終南山    王    維
太乙近天都    連山到海隅    白雲迴望合    青靄入看無
分野中峰變    陰晴眾壑殊    欲投何處宿    隔水問樵夫

寄左省杜拾遺    岑    參
聯步趨丹陛    分曹限紫薇    曉隨天仗入    暮惹御香歸
白髮悲花落    青雲羡鳥飛    聖朝無闕事    自覺諫書稀

登總持閣    岑    參
高閣逼諸天    登臨近日邊    晴開萬井樹    愁看五陵煙
檻外低秦嶺    窗中小渭川    早知清淨理    常願奉金仙

登兗州城樓    杜    甫
東郡趨庭日    南樓縱目初    浮雲連海岱    平野入青徐
孤嶂秦碑在    荒城魯殿餘    從來多古意    臨眺獨躊躇

杜少府之任蜀州    王    勃
城闕輔三秦    風煙望五津    與君離別意    同是宦遊人
海內存知己    天涯若比鄰    無為在歧路    兒女共沾巾

送崔融    杜審言
君王行出將    書記遠從征    祖帳連河闕    軍麾動洛城
旌旗朝朔氣    笳吹夜邊聲    坐覺煙塵少    秋風古北平    （少一作掃）

扈從登封途中作    宋之問
帳殿鬱崔嵬    仙遊實壯哉    曉雲連幕捲    夜火雜星回
谷晴千旗出    山鳴萬乘來    扈遊良可賦    終乏掞天才    （晴一作暗）

題義公禪房    孟浩然
義公習禪寂    結宇依空林    戶外一峰秀    階前眾壑深
夕陽連雨足    空翠落庭陰    看取蓮花淨    方知不染心

醉後贈張久旭    高    適
世上謾相識    此翁殊不然    興來書自聖    醉後語尤顛
白髮老閒事    青雲在目前    床頭一壺酒    能更幾回眠

玉臺觀    杜    甫
浩劫因王造    平臺訪古遊    綵雲蕭史駐    文字魯恭留
宮闕通群帝    乾坤到十洲    人傳有笙鶴    時過北山頭

觀李固請司馬弟山水圖    杜    甫
方丈渾連水    天台總映雲    人間長見畫    老去恨空聞
范蠡舟偏小    王喬鶴不群    此生隨萬物    何處出塵氛

旅夜書懷    杜    甫
細草微風岸    危檣獨夜舟    星隨平野闊    月湧大江流
名豈文章著    官因老病休    飄飄何所似    天地一沙鷗

登岳陽樓    杜    甫
昔聞洞庭水    今上岳陽樓    吳楚東南坼    乾坤日月浮
親朋無一字    老病有孤舟    戎馬關山北    憑軒涕泗流

江南旅情    祖    詠
楚山不可極    歸路但蕭條    海色晴看雨    江聲夜聽潮
劍留南斗近    書寄北風遙    為報空潭橘    無媒寄洛橋

宿龍興寺    綦毋潛
香剎夜忘歸    松清古殿扉    燈明方丈室    珠繫比丘衣
白日傳心淨    青蓮喻法微    天花落不盡    處處鳥銜飛

破山寺後禪院    常    建
清晨入古寺    初日照高林    曲徑通幽處    禪房花木深
山光悅鳥性    潭影空人心    萬籟此俱寂    惟聞鐘磬音

題松汀驛    張    祐
山色遠含空    蒼茫澤國東    海明先見日    江白迥聞風
鳥道高原去    人煙小徑通    那知舊遺逸    不在五湖中

聖果寺    釋處默
路自中峰上    盤回出薜蘿    到江吳地盡    隔岸越山多
古木叢青靄    遙天浸白波    下方城郭近    鐘磬雜笙歌

野望    王    績
東皋薄暮望    徙倚欲何依    樹樹皆秋色    山山惟落暉
牧人驅犢返    獵馬帶禽歸    相顧無相識    長歌懷采薇

送別崔著作東征    陳子昂
金天方肅殺    白露始專征    王師非樂戰    之子慎佳兵
海氣侵南部    邊風掃北平    莫賣盧龍塞    歸邀麟閣名

攜妓納涼晚際遇雨    其一    杜    甫
落日放船好    輕風生浪遲    竹深留客處    荷淨納涼時
公子調冰水    佳人雪藕絲    片雲頭上黑    應是雨催詩

其二    杜    甫
雨來沾席上    風急打船頭    越女紅裙濕    燕姬翠黛愁
纜侵堤柳繫    幔卷浪花浮    歸路翻蕭颯    陂塘五月秋

宿雲門寺閣    孫    逖
香閣東山下    煙花象外幽    懸燈千嶂夕    卷幔五湖秋
畫壁餘鴻雁    紗窗宿斗牛    更疑天路近    夢與白雲遊    （餘一作飛）

秋登宣城謝朓北樓    李    白
江城如畫裏    山色望晴空    兩水夾明鏡    雙橋落彩虹    （色一作曉、晚）
人煙寒橘柚    秋色老梧桐    誰念北樓上    臨風懷謝公

臨洞庭    孟浩然
八月湖水平    涵虛混太清    氣蒸雲夢澤    波撼岳陽城
欲濟無舟楫    端居恥聖明    坐觀垂釣者    徒有羡魚情

過香積寺    王    維
不知香積寺    數里入雲峰    古木無人徑    深山何處鐘
泉聲咽危石    日色冷青松    薄暮空潭曲    安禪制毒龍

送鄭侍御謫閩中    高    適
謫去君無恨    閩中我舊過    大都秋雁少    只是夜猿多
東路雲山合    南天瘴癘和    自當逢雨露    行矣順風波

秦州雜詩    杜    甫
鳳林戈未息    魚海路常難    候火雲峰峻    懸軍幕井乾
風連西極動    月過北庭寒    故老思飛將    何時議築壇

禹廟    杜    甫
禹廟空山裡    秋風落日斜    荒庭垂橘柚    古屋畫龍蛇
雲氣生虛壁    江聲走白沙    早知乘四載    疏鑿控三巴    （聲一作深）

望秦川    李    頎
秦川朝望迥    日出正東峰    遠近山河淨    逶迤城闕重
秋聲萬戶竹    寒色五陵松    有客歸歟歎    淒其霜露濃

同王徵君洞庭有懷    張    謂
八月洞庭秋    瀟湘水北流    還家萬里夢    為客五湖愁
不用開書帙    偏宜上酒樓    故人京洛滿    何日復同遊

渡揚子江    丁仙芝
桂楫中流望    空波兩岸明    林開揚子驛    山出潤州城
海盡邊陰靜    江寒朔吹生    更聞楓葉下    淅瀝度秋聲

幽州夜歌    張    說
涼風吹夜雨    蕭瑟動寒林    正有高堂宴    能忘遲暮心
軍中宜劍舞    塞上重笳音    不作邊城將    誰知恩遇深



千家詩卷三    

七言絕句


春日偶成    程    顥
雲淡風輕近午天    傍花隨柳過前川    
時人不識余心樂    將謂偷閒學少年

春日    朱    熹
勝日尋芳泗水濱    無邊光景一時新    
等閒識得東風面    萬紫千紅總是春

春宵    蘇    軾
春宵一刻值千金    花有清香月有陰    
歌管樓臺聲細細    鞦韆院落夜沈沈

城東早春    楊巨源
詩家清景在新春    綠柳纔黃半未勻    
若待上林花似錦    出門俱是看花人

春夜    王安石
金爐香盡漏聲殘    剪剪輕風陣陣寒    
春色惱人眠不得    月移花影上欄杆

初春小雨    韓    愈
天街小雨潤如酥    草色遙看近卻無    
最是一年春好處    絕勝煙柳滿皇都

元日    王安石
爆竹聲中一歲除    春風送暖入屠蘇    
千門萬戶曈曈日    總把新桃換舊符

上元侍宴    蘇    軾
淡月疏星遶建章    仙風吹下御爐香    
侍臣鵠立通明殿    一朵紅雲捧玉皇

立春偶成    張    栻
律回歲晚冰霜少    春到人間草木知    
便覺眼前生意滿    東風吹水綠參差

打毬圖    晁說之
閶闔千門萬戶開    三郎沈醉打毬回    
九齡已老韓休死    無復明朝諫疏來

宮詞    王    建
金殿當頭紫閣重    仙人掌上玉芙蓉    
太平天子朝元日    五色雲車駕六龍

宮詞    林    洪
殿上袞衣明日月    硯中旗影動龍蛇    
縱橫禮樂三千字    獨對丹墀日未斜

詠華清官    杜    常
行盡江南數十程    曉風殘月入華清    
朝元閣上西風急    都入長楊作雨聲

清平調詞    李    白
雲想衣裳花想容    春風拂檻露華濃    
若非群玉山頭見    會向瑤臺月下逢

題邸間壁    鄭    谷
酴醾香夢怯春寒    翠掩重門燕子閒    
敲斷玉釵紅燭冷    計程應說到常山

絕句    杜    甫
兩個黃鸝鳴翠柳    一行白鷺上青天    
窗含西嶺千秋雪    門泊東吳萬里船

海棠    蘇    軾
東風嫋嫋泛崇光    香霧空濛月轉廊    
只恐夜深花睡去    故燒高燭照紅粧

清明    王禹偁
無花無酒過清明    興味蕭然似野僧    
昨日鄰家乞新火    曉窗分與讀書燈

清明    杜    牧
清明時節雨紛紛    路上行人欲斷魂    
借問酒家何處有    牧童遙指杏花村

社日    張    演
鵝湖山下稻粱肥    豚柵雞棲對掩扉    
桑柘影斜春社散    家家扶得醉人歸

寒食    韓    翃
春城無處不飛花    寒食東風御柳斜    
日暮漢宮傳蠟燭    輕煙散入五侯家

江南春    杜    牧
千里鶯啼綠映紅    水村山郭酒旗風    
南朝四百八十寺    多少樓臺煙雨中

上高侍郎    高    蟾
天上碧桃和露種    日邊紅杏倚雲栽    
芙蓉生在秋江上    不向東風怨未開

絕句    僧志安
古木陰中繫短篷    杖藜扶我過橋東    
沾衣欲濕杏花雨    吹面不寒楊柳風

遊小園不值    葉紹翁    
應嫌屐齒印蒼苔    十扣柴扉九不開    
春色滿園關不住    一枝紅杏出牆來

客中行    李    白
蘭陵美酒鬱金香    玉碗盛來琥珀光    
但使主人能醉客    不知何處是他鄉

題屏    劉季孫
呢喃燕子語梁間    底事來驚夢裏閒    
說與旁人渾不解    杖藜攜酒看芝山

漫興    杜    甫
腸斷春江欲盡頭    杖藜徐步立芳洲    
顛狂柳絮隨風舞    輕薄桃花逐水流

慶全菴桃花    謝枋得
尋得桃源好避秦    桃紅又是一年春    
花飛莫遣隨流水    怕有漁郎來問津

玄都觀桃花    劉禹錫
紫陌紅塵拂面來    無人不道看花回    
玄都觀裏桃千樹    盡是劉郎去後栽

再遊玄都觀    劉禹錫
百畝庭中半是苔    桃花淨盡菜花開    
種桃道士歸何處    前度劉郎今又來

滁州西澗    韋應物
獨憐幽草澗邊生    上有黃鸝深樹鳴    
春潮帶雨晚來急    野渡無人舟自橫

花影    蘇    軾
重重疊疊上瑤臺    幾度呼童掃不開    
剛被太陽收拾去    卻教明月送將來

北山    王安石
北山輸綠漲橫陂    直塹回塘灩灩時    
細數落花因坐久    緩尋芳草得歸遲

湖上    徐元杰
花開紅樹亂鶯啼    草長平湖白鷺飛    
風日平和人意好    夕陽簫鼓幾船歸

漫興    杜    甫
糝徑楊花鋪白氈    點溪荷葉疊青錢    （疊一作累）
筍根稚子無人見    沙上鳧雛傍母眠    （筍一作竹，稚一作雉）

春晴    王    駕
雨前初見花間蕊    雨後全無葉底花    
蜂蜨紛紛過牆去    卻疑春色在鄰家    （蜂蜨紛紛一作蛺蝶飛來）

春暮    曹    豳
門外無人問落花    綠陰冉冉遍天涯    
林鶯啼到無聲處    青草池塘獨聽蛙

落花    朱淑貞
連理枝頭花正開    妒花風雨便相催    
願教青帝常為主    莫遣紛紛點翠苔

春暮遊小園    王    淇
一從梅粉褪殘粧    塗抹新紅上海棠    
開到荼蘼花事了    絲絲天棘出莓牆

鶯梭    劉克莊
擲柳遷喬太有情    交交時作弄機聲    
洛陽三月花如錦    多少工夫織得成

暮春即事    葉    采
雙雙瓦雀行書案    點點楊花入硯池    
閒坐小窗讀周易    不知春去幾多時

登山    李    涉
終日昏昏醉夢間    忽聞春盡強登山    
因過竹院逢僧話    又得浮生半日閒

蠶婦吟    謝枋得
子規啼徹四更時    起視蠶稠怕葉稀    
不信樓頭楊柳月    玉人歌舞未曾歸

晚春    韓    愈
草木知春不久歸    百般紅紫鬥芳菲    
楊花榆莢無才思    惟解漫天作雪飛

傷春    楊萬里
準擬今春樂事濃    依然枉卻一東風    （濃一作醲，然一作前）
年年不帶看花眼    不是愁中即病中    （眼一作福）

送春    王    令
三月殘花落更開    小簷日日燕飛來    
子規夜半猶啼血    不信東風喚不回

三月晦日送春    賈    島
三月正當三十日    春風別我苦吟身    （春風一作風光）
共君今夜不須睡    未過曉鐘猶是春

客中初夏    司馬光
四月清和雨乍晴    南山當戶轉分明    
更無柳絮因風起    惟有葵花向日傾

有約    趙師秀
黃梅時節家家雨    青草池塘處處蛙    
有約不來過夜半    閒敲棋子落燈花

初夏睡起    楊萬里
梅子流酸濺齒牙    芭蕉分綠上窗紗    
日長睡起無情思    閑看兒童捉柳花

三衢道中    曾    幾
梅子黃時日日晴    小溪汛盡卻山行    
綠陰不減來時路    添得黃鸝四五聲

即景    朱素貞
竹搖清影罩幽窗    兩兩時禽噪夕陽    
謝卻海棠飛盡絮    困人天氣日初長

夏日    戴復古
乳鴨池塘水淺深    熟梅天氣半晴陰    
東園載酒西園醉    摘盡枇杷一樹金

晚樓閒坐    黃庭堅
四顧山光接水光    憑欄十里芰荷香    （欄一作闌）
清風明月無人管    并作南來一味涼    （并一作併）

山居夏日    高    駢
綠樹陰濃夏日長    樓臺倒影入池塘    
水晶簾動微風起    滿架薔薇一院香

田家    范成大
晝出耘田夜績麻    村莊兒女各當家    
童孫未解供耕織    也傍桑陰學種瓜

村莊即事    范成大
綠遍山原白滿川    子規聲裏雨如煙    
鄉村四月閒人少    纔了蠶桑又插田

題榴花    韓    愈
五月榴花照眼明    枝間時見子初成    
可憐此地無車馬    顛倒蒼苔落絳英

村晚    雷    震
草滿池塘水滿陂    山銜落日浸寒漪    
牧童歸去橫牛背    短笛無腔信口吹

茅檐    王安石
茅檐常掃淨無苔    花木成蹊手自栽    （茅一作茆，檐一作簷，淨一作靜，蹊一作畦）
一水護田將綠繞    兩山排闥送青來

烏衣巷    劉禹錫
朱雀橋邊野草花    烏衣巷口夕陽斜    
舊時王謝堂前燕    飛入尋常百姓家

送使安西    王    維
渭城朝雨浥輕塵    客舍青青柳色新    
勸君更盡一杯酒    西出陽關無故人

題北謝碑    李    白
一為遷客去長沙    西望長安不見家    
黃鶴樓中吹玉笛    江城五月落梅花

題淮南寺    程    顥
南去北來休便休    白蘋吹盡楚江秋    
道人不是悲秋客    一任晚山相對愁

秋月    程    顥
清溪流過碧山頭    空水澄鮮一色秋    
隔斷紅塵三十里    白雲紅葉雨悠悠

七夕    楊    朴
未會牽牛意若何    須邀織女弄金梭    
年年乞與人間巧    不道人間巧幾多

立秋    劉    翰
乳鴉啼散玉屏空    一枕新涼一扇風    
睡起秋聲無覓處    滿階梧葉月明中

七夕    杜    牧
銀燭秋光冷畫屏    輕羅小扇撲流螢    
天街夜色涼如水    臥看牽牛織女星

中秋    杜    牧
暮雲收盡溢清寒    銀漢無聲轉玉盤    
此生此夜不長好    明月明年何處看

江樓有感    趙    嘏
獨上江樓思悄然    月光如水水如天    
同來玩月人何在    風景依稀似去年

西湖（題臨安邸）    林    升
山外青山樓外樓    西湖歌舞幾時休    
暖風薰得游人醉    直把杭州作汴州

西湖（曉出淨慈送林子方）    楊萬里    
畢竟西湖六月中    風光不與四時同    
接天蓮葉無窮碧    映日荷花別樣紅

湖上初雨    蘇    軾
水光瀲灩晴初好    山色空濛雨亦奇    （初一作偏、方）
欲把西湖比西子    淡粧濃抹總相宜

入直    周必大
綠槐夾道集昏鴉    敕使傳宣坐賜茶    
歸到玉堂清不寐    月鉤初上紫薇花

水亭    蔡    確
紙屏石枕竹方床    手倦拋書午夢長    
睡起莞然成獨笑    數聲漁笛在滄浪

禁鎖    洪咨夔
禁門深鎖寂無譁    濃墨淋漓兩相麻    
唱徹五更天未曉    一墀月浸紫薇花

竹樓    李嘉祐
傲吏身閒笑五侯    西江取竹起高樓    
南風不用蒲葵扇    紗帽閒眠對水鷗

直中書省    白居易
絲綸閣下文章靜    鐘鼓樓中刻漏長    
獨坐黃昏誰是伴    紫薇花對紫薇郎

觀書有感    朱    熹
半畝方塘一鑑開    天光雲影共徘佪    
問渠那得清如許    為有源頭活水來

泛舟    朱    熹
昨夜江邊春水生    艨艟巨艦一毛輕    
向來枉費推移力    此日中流自在行

冷泉亭    林    稹
一泓清可沁詩脾    冷暖年來只自知    （沁一作浸）
流出西湖載歌舞    回頭不似在山時    （暖一作煖，似一作是）

冬景    蘇    軾
荷盡已無擎雨蓋    菊殘猶有傲霜枝    
一年好景君須記    最是橙黃橘綠時

楓橋夜泊    張    繼
月落烏啼霜滿天    江楓漁火對愁眠    
姑蘇城外寒山寺    夜半鐘聲到客船

寒夜    杜    耒
寒夜客來茶當酒    竹爐湯沸火初紅    
尋常一樣窗前月    纔有梅花便不同

霜月    李商隱
初聞征雁已無蟬    百尺樓臺水接天    
青女素娥俱耐冷    月中霜裏鬥嬋娟

梅    王    淇
不受塵埃半點侵    竹籬茅舍自甘心    
只因誤識林和靖    惹得詩人說到今

早春    白玉蟾
南枝纔放兩三花    雪裏吟香弄粉些    
淡淡著煙濃著月    深深籠水淺籠沙

雪梅    其一    盧梅坡
梅雪爭春未肯降    騷人擱筆費評章    （擱一作閣）
梅須遜雪三分白    雪卻輸梅一段香

其二    盧梅坡
有梅無雪不精神    有雪無詩俗了人    
日暮詩成天又雪    與梅並作十分春

答鍾弱翁    牧    童
草鋪橫野六七里    笛弄晚風三四聲    
歸來飽飯黃昏後    不脫簑衣臥月明

秦淮夜泊    杜    牧
煙籠寒水月籠沙    夜泊秦淮近酒家    
商女不知亡國恨    隔江猶唱後庭花

歸雁    錢    起
瀟湘何事等閒回    水碧沙明兩岸苔    
二十五絃彈夜月    不勝清怨卻飛來

題壁    無名氏
一團茅草亂蓬蓬    驀地燒天驀地空    
爭似滿爐煨榾柮    漫騰騰地煖烘烘



千家詩卷四    

七言律詩


早朝大明宮    賈    至
銀燭朝天紫陌長    禁城春色曉蒼蒼    
千條弱柳垂青鎖    百囀流鶯繞建章    
劍佩聲隨玉墀步    衣冠身惹御爐香
共沐恩波鳳池上    朝朝染翰侍君王

和賈舍人早朝    杜    甫
五夜漏聲催曉箭    九重春色醉仙桃    （重一作天）
旌旗日暖龍蛇動    宮殿風微燕雀高    
朝罷香煙攜滿袖    詩成珠玉在揮毫
欲知世掌絲綸美    池上于今有鳳毛    （于一作於、如，有一作得）

和賈舍人早朝    王    維
絳幘雞人報曉籌    尚衣方進翠雲裘    
九天閶闔開宮殿    萬國衣冠拜冕旒    
日色纔臨仙掌動    香煙欲傍袞龍浮
朝罷須裁五色詔    佩聲歸到鳳池頭    （到一作向）

和賈舍人早朝    岑    參
雞鳴紫陌曙光寒    鶯囀皇州春色闌    
金闕曉鐘開萬戶    玉階仙仗擁千官    
花迎劍佩星初落    柳拂旌旗露未乾
獨有鳳凰池上客    陽春一曲和皆難

上元應制    蔡    襄
高列千峰寶炬森    端門方喜翠華臨    
宸遊不為三元夜    樂事還同萬眾心    
天上清光留此夕    人間和氣閣春陰
要知盡慶華封祝    四十年來惠愛深    （四十年來一作四十餘年）

上元應制    王    珪
雪消華月滿仙臺    萬燭當樓寶扇開    
雙鳳雲中扶輦下    六鰲海上駕山來    
鎬京春酒霑周宴    汾水秋風陋漢才
一曲昇平人盡樂    君王又進紫霞杯    （盡一作共）

侍宴    沈佺期
皇家貴主好神仙    別業初開雲漢邊    
山出盡如鳴鳳嶺    池成不讓飲龍川    
粧樓翠幌教春住    舞閣金鋪借日懸
侍從乘輿來此地    稱觴獻壽樂鈞天

答丁元珍    歐陽修
春風疑不到天涯    二月山城未見花    
殘雪壓枝猶有橘    凍雷驚筍欲抽芽    
夜聞啼雁生鄉思    病入新年感物華
曾是洛陽花下客    野芳雖晚不須嗟

插花吟    邵    雍
頭上花枝照酒卮    酒卮中有好花枝    
身經兩世太平日    眼見四朝全盛時    
況復筋骸粗康健    那堪時節正芳菲
酒涵花影紅光溜    爭忍花前不醉歸

寓意    晏    殊
油壁香車不再逢    峽雲無跡任西東    
梨花院落溶溶月    柳絮池塘淡淡風    
幾日寂寥傷酒後    一番蕭瑟禁煙中
魚書欲寄何由達    水遠山長處處同

寒食    趙    鼎
寂寂柴門村落裏    也教插柳紀年華    
禁煙不到粵人國    上塚亦攜龐老家    
漢寢唐陵無麥飯    山谿野徑有梨花
一樽竟藉青苔臥    莫管城頭奏暮笳

清明    黃庭堅
佳節清明桃李笑    野田荒塚只生愁    
雷驚天地龍蛇蟄    雨足郊原草木柔    
人乞祭餘驕妾婦    士甘焚死不公侯
賢愚千載知誰是    滿眼蓬蒿共一坵

清明    高    翥
南北山頭多墓田    清門祭埽各紛然    
紙灰飛作白蝴蜨    淚血染成紅杜鵑    
日落狐狸眠塚上    夜歸兒女笑燈前
人生有酒須當醉    一滴何曾到九泉

郊行即事    程    顥
芳原綠野恣行事    春入遙山碧四圍    
興逐亂紅穿柳巷    困臨流水坐苔磯    
莫辭盞酒十分勸    只恐風花一片飛    （勸一作醉）
況是清明好天氣    不妨遊衍莫忘歸

鞦韆    僧惠洪
畫架雙裁翠絡偏    佳人春戲小樓前    
飄揚血色裙拖地    斷送玉容人上天    
花板潤霑紅杏雨    綵繩斜挂綠楊煙
下來閒處從容立    疑是蟾宮謫降仙

曲江對酒    其一    杜    甫
一片花飛減卻春    風飄萬點正愁人    
且看欲盡花經眼    莫厭傷多酒入唇    （唇一作脣）
江上小堂巢翡翠    苑邊高塚臥麒麟    （堂一作棠，苑一作花）
細推物理須行樂    何用浮名絆此身    （用一作事，浮一作榮）

其二    杜    甫
朝回日日典春衣    每日江頭盡醉歸
酒債尋常行處有    人生七十古來稀    
穿花蛺蝶深深見    點水蜻蜓款款飛    （見一作舞，款款一作緩緩）
傳語風光共流轉    暫時相賞莫相違    （語一作與）

黃鶴樓    崔    顥
昔人已乘黃鶴去    此地空餘黃鶴樓    （黃鶴一作白雲）
黃鶴一去不復返    白雲千載空悠悠    
晴川歷歷漢陽樹    芳草萋萋鸚鵡洲
日暮鄉關何處是    煙波江上使人愁

旅懷    崔    塗
水流花謝兩無情    送盡東風過楚城    
蝴蝶夢中家萬里    杜鵑枝上月三更    
故園書動經年絕    華髮春催兩鬢生
自是不歸歸便得    五湖煙景有誰爭

答李儋    韋應物
去年花裏逢君別    今日花開又一年    （又一作已）
世事茫茫難自料    春愁黯黯獨成眠    
身多疾病思田里    邑有流亡愧俸錢
聞道欲來相問訊    西樓望月幾回圓

清江    杜    甫
清江一曲抱村流    長夏江村事事幽    
自去自來梁上燕    相親相近水中鷗    （來一作歸，梁一作堂）
老妻畫紙為棋局    稚子敲針作釣鉤    （為一作成）
多病所須惟藥物    （一作但有故人分祿米，分一作供）
微軀此外更何求    （何一作無）

夏日    張耒
長夏江村風日清    簷牙燕雀已生成    
蝶衣曬粉花枝午    蛛網添絲屋角晴    
落落疏簾邀月影    嘈嘈虛枕納溪聲
久斑兩鬢如霜雪    直欲樵漁過此生

輞川積雨    王    維
積雨空林煙火遲    蒸藜炊黍餉東菑    
漠漠水田飛白鷺    陰陰夏木囀黃鸝    
山中習靜觀朝槿    松下清齋折露葵
野老與人爭席罷    海鷗何事更相疑

新竹    黃庭堅
插棘編籬謹護持    養成寒碧映漣漪    
清風掠地秋先到    赤日行天午不知    
解籜時聞聲簌簌    放梢初見影離離
歸閒我欲頻來此    枕簟仍教到處隨

表兄話舊    竇叔向
夜合花開香滿庭    夜深微雨醉初醒    
遠書珍重何由達    舊事淒涼不可聽    （何由達一作何曾達、何由答）
去日兒童皆長大    昔年親友半凋零
明朝又是孤舟別    愁見河橋酒幔青

偶成    程    顥
閒來無事不從容    睡覺東窗日已紅    
萬物靜觀皆自得    四時佳興與人同    
道通天地有形外    思入風雲變態中
富貴不淫貧賤樂    男兒到此是豪雄

遊月殿    程    顥
月坡堤上四徘徊    北有中天百尺臺    
萬物已隨秋氣改    一樽聊為晚涼開    
水心雲影閒相照    林下泉聲靜自來
世事無端何足計    但逢佳節約重陪

秋興    其一    杜甫
玉露凋傷楓樹林    巫山巫峽氣蕭森    
江間波浪兼天湧    塞上風雲接地陰    
叢菊兩開他日淚    孤舟一繫故園心
寒衣處處催刀尺    白帝城高急暮砧

其二    杜    甫
千家山郭靜朝暉    日日江樓坐翠微    
信宿漁人還泛泛    清秋燕子故飛飛    
匡衡抗疏功名薄    劉向傳經心事違
同學少年多不賤    五陵裘馬自輕肥

其三    杜    甫
蓬萊宮闕對南山    承露金莖霄漢間    
西望瑤池降王母    東來紫氣滿函關    
雲移雉尾開宮扇    日繞龍鱗識聖顏
一臥滄江驚歲晚    幾回青鎖點朝班

其四    杜    甫
昆明池水漢時功    武帝旌旗在眼中    
織女機絲虛夜月    石鯨鱗甲動秋風    
波飄菰米沉雲黑    露冷蓮房墜粉紅
關塞極天惟鳥道    江湖滿地一漁翁

月夜舟中    戴復古
滿船明月浸虛空    綠水無痕夜氣沖    （浸一作靜）
詩思浮沈檣影裡    夢魂搖曳櫓聲中    
星辰冷落碧潭水    鴻雁悲鳴紅蓼風
數點漁燈依古岸    斷橋垂露滴梧桐

長安秋望    趙    嘏
雲物凄涼拂曙流    漢家宮闕動高秋    
殘星幾點雁橫塞    長笛一聲人倚樓    
紫豔半開籬菊靜    紅衣落盡渚蓮愁
鱸魚正美不歸去    空戴南冠學楚囚

新秋    杜    甫
火雲猶未歛奇峰    欹枕初驚一葉風    
幾處園林蕭瑟裡    誰家砧杵寂寥中    
蟬聲斷續悲殘月    螢燄高低照暮空
賦就金門期再獻    夜深搔首歎飛蓬

中秋    李    朴
皓魄當空寶鏡升    雲間仙籟寂無聲    
平分秋色一輪滿    長伴雲衢千里明    
狡兔空從弦外落    妖蟆休向眼前生
靈槎擬約同攜手    更待銀河澈底清

九日藍耕會飲    杜    甫
老去悲秋強自寬    興來今日盡君歡    
羞將短髮還吹帽    笑倩旁人為正冠    
藍水遠從千澗落    玉山高並兩峰寒
明年此會知誰健    醉把茱萸仔細看

秋思    陸    游
利欲驅人萬火牛    江湖浪跡一沙鷗
日長似歲閒方覺    事大如天醉亦休    
砧杵敲殘深巷月    梧桐搖落故園秋
欲舒老眼無高處    安得元龍百尺樓

與朱山人    杜    甫
錦里先生烏角巾    園收芋栗未全貧    （栗一作粟，未一作不）
慣看賓客兒童喜    得食階除鳥雀馴    （賓客一作門戶）
秋水纔深四五尺    野航恰受兩三人    （深一作添，航一作艇）
白沙翠竹江村暮    相送柴門月色新    （暮一作路，送一作對，柴門一作籬南）

聞笛    趙    嘏
誰家吹笛畫樓中    斷續聲隨斷續風    
響遏行雲橫碧落    清和冷月到簾櫳    
興來三弄有桓子    賦就一篇懷馬融
曲罷不知人在否    餘音嘹喨尚飄空

冬景    劉克莊
晴窗早覺愛朝曦    竹外秋聲漸作威    
命僕安排新暖閣    呼童熨貼舊寒衣    
葉浮嫩綠酒初熟    橙切香黃蟹正肥
蓉菊滿園皆可羨    賞心從此莫相違

冬景    杜    甫
天時人事日相催    冬至陽生春又來    
刺繡五紋添弱線    吹葭六管動飛灰    
岸容待臘將舒柳    山意衝寒欲放梅    （放一作破）
雲物不殊鄉國異    教兒且覆掌中杯

梅花    林    逋
眾芳搖落獨鮮妍    占斷風情向小園    
疏影橫斜水清淺    暗香浮動月黃昏    
霜禽欲下先偷眼    粉蜨如知合斷魂
幸有微吟可相狎    不須檀板共金樽

自詠    韓    愈
一封朝奏九重天    夕貶潮陽路八千    
本為聖朝除弊政    敢將衰朽惜殘年    （本一作欲，政一作事，敢一作肯）
雲橫秦嶺家何在    雪擁藍關馬不前
知汝遠來應有意    好收吾骨瘴江邊

干戈    王    中
干戈未定欲何之    一事無成兩鬢絲    
蹤跡大綱王粲傳    情懷小樣杜陵詩    
鶺鴒音斷人千里    烏鵲巢寒月一枝
安得中山千日酒    酩然直到太平時    （酒一作醉）

歸隱    陳    摶
十年蹤跡走紅塵    回首青山入夢頻    
紫綬縱榮爭及睡    朱門雖富不如貧    （紫綬一作紫陌，爭及一作怎及）
愁聞劍戟扶危主    悶聽笙歌聒醉人
攜取舊書歸舊隱    野花啼鳥一般春    （舊書一作琴書）

時世行    杜荀鶴
夫因兵亂守蓬茅    麻紵裙衫鬢髮焦    （紵一作苧）
桑柘廢來猶納稅    田園荒盡尚徵苗    （盡一作後）
時挑野菜和根煮    旋砍生柴帶葉燒    （砍一作斫）
任是深山最深處    也應無計避征徭    （最一作更）

送天師    寧獻王
霜落芝城柳影疏    殷勤送客出鄱湖    
黃金甲鎖雷霆印    紅錦韜纏日月符    
天上曉行騎隻鶴    人間夜宿解雙鳧
匆匆歸到神仙府    為問蟠桃熟也無

都督僉事楊文慶征南    明太祖
大將南征膽氣豪    腰懸秋水呂虔刀    
雷鳴甲冑乾坤淨    風動旌旗日月高    
世上麒麟終有種    穴中螻蟻竟何逃
名標銅柱歸來日    庭院春深聽伯勞

送毛伯溫    明世宗
大將南征膽氣豪    腰橫秋水雁翎刀    
風吹鼉鼓山河動    電閃旌旗日月高    
天上麒麟原有種    穴中螻蟻豈能逃
太平待詔歸來日    朕與先生解戰袍